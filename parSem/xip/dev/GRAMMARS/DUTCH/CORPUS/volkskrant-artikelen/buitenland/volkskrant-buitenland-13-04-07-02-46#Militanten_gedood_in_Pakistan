02:46
Militanten gedood in Pakistan

AP, ANP

ISLAMABAD - Pakistaanse stammen hebben deze week met hulp van het Pakistaanse leger driehonderd buitenlandse militanten gedood. Dit heeft president Pervez Musharraf donderdag gezegd. Het is voor het eerst dat Pakistan toegeeft stammen militaire steun te bieden om buitenlandse strijders aan te pakken die aan Al Qaida gelieerd zouden zijn.

Uitleg

De gevechten hadden plaats in de provincie Zuid-Waziristan. Musharraf sprak de hoop uit dat ook de stamleden in het aangrenzende Noord-Waziristan de wapens oppakken tegen de buitenlandse militanten, die voor het merendeel van Oezbeekse afkomst zijn.

Het bericht van Musharraf is opmerkelijk, omdat Pakistaanse functionarissen woensdag een veel lager dodental hadden gemeld. Ook had het Pakistaanse leger ontkend dat het aan het offensief van de stammen deelnam. Het leger zei toen dat de stammen alleen in actie waren gekomen tegen Oezbeekse militanten omdat deze hadden geprobeerd een lokale stamleider te doden.

Hoewel het recente offensief de veiligheidssituatie rond de grootste stad van Zuid-Waziristan, Wana, ten goede komt, twijfelen veiligheidsexperts of lokale aanhangers van de Taliban de ontstane situatie niet zullen aangrijpen om aanvallen uit te voeren op Amerikaanse en NAVO-troepen in Afghanistan.

Bovendien zijn volgens de BBC Oezbeekse militanten slechts op zeer kleine schaal betrokken bij de strijd in Afghanistan. Pakistaanse stammen geven daarentegen vaak steun aan de Taliban. 
