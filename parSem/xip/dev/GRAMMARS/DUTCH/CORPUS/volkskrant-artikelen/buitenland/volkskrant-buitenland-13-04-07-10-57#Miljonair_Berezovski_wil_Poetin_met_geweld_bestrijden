10:57
Miljonair Berezovski wil Poetin met geweld bestrijden

ANP/AFP

LONDEN - De Russische miljonair Boris Berezovski is er voorstander van dat president Poetin van Rusland met geweld wordt afgezet. Hij zei dit in een vrijdag gepubliceerd vraaggesprek met het Britse dagblad The Guardian.

‘We moeten geweld gebruiken om dit regime omver te werpen. Dat is niet mogelijk met democratische middelen.’ Berezovski kreeg in 2003 politiek asiel in Engeland en woont in Londen.

Hij was bondgenoot van ex-president Boris Jeltsin en werd steenrijk door diens chaotische privatiseringen in de jaren negentig. Moskou heeft Londen de afgelopen jaren verschillende keren vergeefs om de uitlevering van Berezovski gevraagd.

Het Russische Openbaar Ministerie opent een strafrechtelijk onderzoek naar aanleiding van de uitspraken van Berezovski. Dat meldde het Russische persbureau Interfax vrijdag.
