02:47
Op zoek naar een wasstraat

Ron Meerhof, Jiri Büller

Om 12.56 uur passeert no. 8364 hardlopend het 25-kilometerpunt op de Laan van Zuid. Dat is bijzonder, want alle andere lopers om hem heen wandelen op dat moment. Ze pakken vier, vijf bekertjes water tegelijk of verdringen elkaar rond een waterton.

De 38-jarige Pedro Heezen uit Rhoon slaat het tafereel bezorgd gade. ‘Moet je kijken, dit zijn afgetrainde atleten. Deze jongens trainen allemaal zes of zeven keer in de week en lopen normaal gesproken tijden onder de drie uur. Die 10 duizend recreanten moeten nog komen. Hoe moet dat nou? Ach ach, dat wordt een slachting.’

Heezen staat zijn maten van de Spijkenisser atletiekvereniging Spark aan te moedigen. Zelf is hij geblesseerd. ‘En dat vind ik he-le-maal goed. Want dit is niet gezond.’

Rond enen steekt de ene na de andere atleet tussen de waterkraampjes door de stoep op, het parcours af. ‘Het is gewoon veel en veel en veels te warm’, hijgt Marcel Flinterman, een tanige 44-jarige uit Naaldwijk. ‘Vorig jaar liep ik 2 minuut 52. Dit jaar ben ik in topvorm. Ik wilde er 4 minuten af. Maar wat niet gaat, dat gaat niet. Op deze manier kom ik boven de drie uur, en daar heb ik geen zin in. Ik stap op de metro.’

Even later stapt de 44-jarige Harrie van de Ven uit. Zijn snelste tijd is 3 uur en 11 minuten. Maar vandaag stapt hij na tweederde op de metro. ‘Ik pas. Op tijd. Want je voelt het niet goed aankomen, als het misgaat. Ik ben al eens in het ziekenhuis beland.’ Anderhalve kilometer terug had hij een zwarte vrouw langs de kant zien liggen. Dat gaf de doorslag.

In de week voorafgaand aan de marathon heeft de organisatie steeds dringender waarschuwingen doen uitgaan naar de lopers; ze moesten hun streeftijd naar beneden bijstellen, drink niet te veel maar ook niet te weinig, dat soort dingen. Maar vooral: lopers zijn zélf verantwoordelijk voor hun gezondheid.

Maar wat heeft de organisatie nou zelf gedaan om de gevolgen van de onverwachte hitte in praktische zin te beperken? Op de eerste 25 kilometer is de muziek prima georganiseerd. De lopers zijn dan inmiddels liefst acht hoempa- en blaasorkestjes gepasseerd. Maar ze hebben meer behoefte aan een douche.

‘D’r staat níks’, zegt Van de Ven. ‘Geen sproeier of wat dan ook. Terwijl ze dit toch al een week van tevoren zagen aankomen. Er had elke paar kilometer een sproeier moeten staan.’

Een meter of 30 vanwaar Van de Ven zijn noodkreet slaakt, staat overigens wel degelijk een sprinkler, de eerste die de lopers verkoeling moet brengen. Maar het is begrijpelijk dat-ie hem over het hoofd ziet: het is één enkel staafje dat een fijn nevelwolkje van een meter of 2 doorsnee verspreidt. ‘Jezus’, steunt een doorzetter in het voorbijgaan. ‘Dat had toch een complete wasstraat moeten zijn!?’ Hij moet nog 9 kilometer naar de volgende ‘douche’.

Tot overmaat van ramp begint tegen halftwee op de Laan op Zuid het water op te raken. Buren en toeschouwers schieten te hulp. Ze vullen tonnen en emmers via een brandkraan, of zetten de tuinslang op verhitte voorbijgangers. Even later zijn er bijna geen bekers meer. De organisatie tovert er een paar duizend ergens vandaan. Nog geen halfuur later zijn ook die op.

Om bij tweeën staan er opeens een paar honderd waterpakken van anderhalve liter. Ook die berg slinkt zienderogen en de lopers blijven maar komen, uit de richting van het Feyenoord-stadion. Nu komen de mensen die het allerhardst verkoeling nodig hebben. Is die er dadelijk nog? ‘Nou gaat de slachting pas écht beginnen’, zegt een toeschouwer grimmig.

Dan, om twee uur, komt het verlossende woord: de marathon is afgelast. ‘Het hoeft niet meer. Wandel maar naar de Coolsingel’, zeggen de wateruitdelers tegen de deelnemers. Meteen volgen de geruchten. Er zou een dode zijn. Nee, het is afgelast omdat overal het water op is, weet een ander.

Even later blijkt het weer anders te zitten. De marathon is niet afgelast, het parcours is alleen ingekort. De organisatie heeft de lus naar Kralingen, een stuk van bijna 15 kilometer uit het parcours gehaald. De wedstrijd gaat door.

Maar voordat dat nieuws goed en wel is doorgedrongen, komt er alweer een nieuwe oekaze. Het is over. Iedereen moet zo rustig mogelijk naar de finish op de Coolsingel gaan. Alle deelnemers krijgen een medaille.

Op de Coolsingel loopt de 58-jarige Tom Weeber uit Leiden, medaille om de nek en bossen bloemen in de handen, maar toch teleurgesteld. ‘Ik zat goed op mijn schema van 4.30 uur. Ik heb er hard voor getraind, wel drie of vier keer in de week. Je leeft er toch naartoe, we hebben er thuis menig crisis over gehad.’

Maar begrip heeft hij wel voor het besluit. ‘Wij senioren zijn het probleem niet. Wij kijken wel uit. Maar dit is geen loopweer voor onervaren mensen. Ik zag al in de eerste 5 kilometer mensen zwabberen. Een meisje naast me kreeg maagkrampen. Ze had zelf niks te drinken bij zich. Het was haar eerste marathon, ze was veel te hard van start gegaan. Dáár kan het dan verschrikkelijk misgaan.’
