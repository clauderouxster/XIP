L'accesso dei capitali esteri alle dismissioni è vitale per la competitività del sistema.
Privatizzare senza autarchia.

Enrico Perotti.


Il piano di privatizzazioni del Governo, benchè audace in un paragone storico, non offre ancora una soluzione complessiva dei problemi dell'intervento pubblico nell'economia.
Le buone notizie vengono dalle dismissioni certe: alcune banche, parte dell'Ina.
È evidente la pressione del fabbisogno finanziario: le prime cessioni sono le più facili, perchè di imprese in profitto e con scarso rischio per l'occupazione.
Purtroppo, le condizioni già identificate dal Fmi per il successo delle riforme, ovvero un processo radicale di privatizzazione e la sua depoliticizzazione, sono ancora lungi dall'essere soddisfatte.
È palese che il coraggio politico necessario per i passi successivi scarseggia.
Dirigenti di nomina politica di piantone a imprese che, grazie a posizioni di monopolio o rendita (Eni, utility), sono al momento profittevoli e hanno meno bisogno del Tesoro, resistono in sella.
Si parla per lo più di cessioni parziali; si discute di forme residue di controllo pubblico, distorcendo il significato di golden share (che rappresenta una quota passiva, con diritti di voto attivati solo per esplicite ragioni precisate a priori).
È tuttora poco chiaro come avranno luogo le negoziazioni con i fortunati investitori a cui verrà concesso di formare i nuclei di controllo delle imprese cedute al mercato. Inoltre, la loro unica raison d'etre può solo essere, come nel caso francese, il gradimento politico; altrimenti se questi soggetti avvessero particolari capacità manageriali o tecniche da meritare tale controllo, perchè non lasciare a un'asta la determinazione delle quote, con ovvi vantaggi per l'Erario?
Ancor più preoccupante è l'insistenza a mantenere o creare nuovi "enti" di gestione di gruppi di imprese, come nel caso della Finmeccanica.
Questa filosofia è coerente con la fantasia nazionale sulla strategia dei poli produttivi: la chimica di base, il ferroviario, l'alimentare, ora, ben oltre i limiti del ridicolo, il polo della grande distribuzione.
L'ostilità  nazionale a un mercato di libera concorrenza senza oligopoli dominanti è un atteggiamento storico, un simbolo purtroppo della scarsa cultura economica della popolazione e dell'ipocrisia dei suoi politici.
Siano incerti e vagamente ostili sul valore della competizione internazionale; la nostra politica economica è stata da sempre incentrata su grandi gruppi privati e pubblici nazionali, a cui è stato spesso consentito di costruire posizioni dominanti o di assorbire vasti sussidi, impliciti ed espliciti.
Purtroppo, il rischio maggiore è quello di soccombere all'idea di soluzioni "italiane".
La realtà è  che siamo giunti alla fine di una politica storica di favori e sussidi alle grandi imprese per sostenere il loro investimento sul territorio nazionale, pur in circostanze di costi di produzione elevati, o in settori in cui non avevamo vantaggi comparati.
La predizione facile è che ora queste imprese razionalmente accelereranno il processo di reinvestimento dei profitti ottenuti in Italia in produzione estera o importazioni.
Se quindi ancora una volta si cercassero soluzioni "negoziate" per le cessioni, favorendo le concentrazioni produttive e le grandi imprese nazionali, si perderebbe di nuovo la possibilità  di promuovere sia l'ingresso dell'imprenditoria minore sia di imprese straniere.
È ormai ampiamente provato che in un mondo di accesa e crescente competizione, le uniche imprese che prosperano sono quelle alimentate da una intensa competizione nel loro Paese di origine.
Vi sono sette grandi produttori di automobili in Giappone, innumerevoli concorrenti nell'elettronica di consumo; vi sono molte grandi imprese chimiche e produttori di macchine utensili in Germania; negli Usa vi è una competizione feroce in software, prodotti finanziari, e altri settori.
Noi siamo competitivi internazionalmente in tessili e abbigliamento, macchine utensili, scarpe, design, non in auto o computer.
Invece, da noi in anni di crescente mobilità del capitale, abbiamo trascurato il futuro dell'Italia come luogo produttivo,  cullato più di una generazione nell'illusione di un benessere acquisito e certo.
Non cogliere l'opportunità delle privatizzazioni per attirare capitali stranieri in Italia sarebbe un tragico errore.
L'Italia nell'ultimo decennio ha attirato l'1,8 per cento di tutto il massiccio flusso di investimenti giapponesi in Europa.
Meno del Lussemburgo, meno di un ventesimo dell'Inghilterra.
Robert Reich, la mente economica dietro alla campagna presidenziale di Clinton e prossimo ministro del Lavoro, non perde occasione di ripetere che in un mondo economicamente e finanziariamente integrato, il lavoro è il vero input immobile e il reddito di un Paese, la sua capacità di crescere è legata allo sviluppo della qualità, flessibilità e istruzione della forza lavoro, e quindi, trasferendo questa filosofia all'Italia, agli investimenti produttivi fatti da imprese di qualsiasi nazionalità sul territorio italiano.
La ricchezza di un Paese non è data dalla spesa pubblica, che crea reddito da autofinanziare;  non dalla performance in Borsa delle imprese italiane, che, pressate dai costi crescenti (propri e impropri)  del lavorare in Italia, decidono di importare o muovere la produzione altrove.
Il capitale tecnologico e finanziario circola oggi liberamente, spostando l'attività produttiva in Paesi dedicati all'efficienza e all'apertura all'investimento estero.
Le imprese estere che possono introdurre nuove tecnologie, fare riqualificazione della manodopera, e in generale un domani produttivo per le generazioni future non sono certo attratte da un Paese controllato da un perenne scambio di favori, dove le regole del gioco non sono nè scritte nè stabili e dove la legge si applica solo ai piccoli e deboli.
Un quadro difficile come questo suggerisce un pò più di coraggio.
Si smantelli senza rimpianti questa triste esperienza storica, questa impalcatura di sussidi rappresentata dalle imprese pubbliche, e lo si faccia rapidamente e affidandosi a meccanismi di mercato.
Se si vuole proteggere l'occupazione, si attirino investitori esteri; si sussidino la riqualificazione e i trasferimenti di lavoratori; si incoraggi la cessione di singoli impianti e attività agli imprenditori minori.
Soprattutto, non si persegua nell'ipocrisia che le imprese pubbliche possano essere ristrutturate mentre restano in mano politica.
L'opposizione alle cessioni in favore di una politica industriale attiva che protegga l'industria italiana è stata screditata da tanti decenni di tale politica che ha ingrassato i corrotti e gli incompententi, deviato le direzioni di investimento, consumato risorse senza provvedere per il futuro, e impedito che si sviluppassero capacità produttive nazionali nei settori e nell'attività in cui godiamo di vantaggi comparati nei confronti di altri Paesi.
In un mondo di crescente competizione nemmeno l'America può  vivere di rendita.
