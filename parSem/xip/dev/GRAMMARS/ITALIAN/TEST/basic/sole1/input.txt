LE LANCETTE DELL'ECONOMIA.

La congiuntura italiana va sotto zero, ma la compressione dei salari prepara una ripresa senza inflazione.
1993: l'Italia si aggiusta...
Il dollaro segue l'accelerazione dell'economia Usa. - La moderazione salariale spingerà giù i tassi tedeschi.

Fabrizio Galimberti e Luca Paolazzi.


1) I legami commerciali diretti fra Europa e Stati Uniti sono modesti. 
a la ripresa in America, che va acquistando vigore, aiuterà l'Europa con i fili invisibili della fiducia. I regali dello "zio d'America", tuttavia, arriveranno troppo tardi per evitare all'economia europea (con l'Italia in prima fila) un anno di recessione.
2) In Germania l'unica notizia positiva è che, con un anno di ritardo sul previsto, l'economia orientale dà segni inequivocabili di risveglio.
Tuttavia, nei Lander occidentali le tensioni derivanti da una immigrazione troppo concentrata nel tempo, la perdita di competitività da alti aumenti salariali e rivalutazioni e il cattivo umore dei consumatori garantiscono un 1993 a crescita zero.
3) L'aggiustamento italiano ha connotati unici: la svalutazione non riduce la domanda interna attraverso l'inflazione, perchè la domanda interna stava già contraendosi attraverso la più forte compressione dei salari nominali e reali attuata nel dopoguerra.
La maggiore competitività offerta alle aziende italiane non è intaccata da un ritorno della spirale salari-prezzi. Perciò l'aggiustamento è doloroso nel presente ma sarà fruttuoso per il futuro.
4) La lira è  chiaramente sottovalutata. I tassi di interesse hanno ancora spazio per scendere, ma gennaio rischia di essere un mese poco propizio a causa di un probabile rinnovo degli attacchi al franco francese.
5) Il dollaro ha probabilmente terminato la sua fase di consolidamento attorno al livello di 1,60 contro Dm.
L'avvicinarsi della riduzione dei tassi tedeschi e il rafforzarsi della ripresa americana favoriscono il rialzo della valuta Usa.
INDICATORI REALI . Per molte economie, quella italiana in testa, il
bilancio del 1992 si chiude in modo disastroso: produzione in calo,
disoccupazione in aumento, tassi reali alle stelle e valute in
subbuglio. Il peggio è che le difficoltà attuali accentuano i
timori e le incertezze per l'ignoto che ci riserverà  il 1993: la
svalutazione farà ripartire l'inflazione?  La caduta dei consumi
trascinerà in un vortice depressivo l'attività produttiva? Quanta
occupazione verrà persa lungo la strada della ripresa? E le paure
accrescono i rischi. Eppure, sotto la brutta superficie della congiuntura si sono già messe in moto le forze, alcune strutturali altre cicliche, che daranno nuovo slancio alla crescita.
Gli Stati Uniti sono l'unica nazione industriale che si muove controcorrente: la ripresa si è ormai radicata. E l'unico punto
interrogativo riguarda la sua forza. Acquisterà vigore nei prossimi trimestri? Una risposta affermativa è suggerita dal moltiplicarsi di segni "+" di fronte agli indicatori. Negli ultimi mesi è cessato l'alternarsi di buone e cattive notizie, e le prime ora predominano nettamente; i dati più  recenti danno in aumento produzione, vendite al dettaglio, consumi, reddito, fiducia di consumatori e imprese, piani di investimento, indicatori anticipatori ed export, mentre calano le scorte di prodotti finiti. L'unico neo rimane una job machine che ancora non ha ingranato a dovere (lo confermano le
richieste settimanali di sussidi dei disoccupati) e senza nuovi posti
di lavoro difficilmente le famiglie potranno continuare a dare il
loro fondamentale sostegno alla domanda. La ristrutturazione dei
bilanci familiari e di impresa è stata tuttavia massiccia, e sono
aumentate quindi le probabilità che basti il maggiore ottimismo a
innescare una crescita autosostentata. La Borsa, comunque, continua a
salire, sostenuta sia dalle buone attese "reali" che dalla continua
riduzione dei tassi a lunga.
In Giappone è in atto una corsa contro il tempo per attuare il piano
di rilancio presentato ad agosto. Intanto la recessione avanza (-8%
la produzione industriale in novembre)  e i senza lavoro aumentano.
Quest'ultima tendenza, sebbene ancora contenuta (2,3% il tasso di
disoccupazione, sempre in novembre), rappresenta una novità per
l'economia nipponica e spingerà a modificare i comportamenti, sia
verso una maggior cautela nella spesa che in direzione di una
maggiore mobilità  della forza-lavoro.
L'Europa ha bisogno più che mai di una consistente riduzione dei
tassi reali. E deve sperare cinicamente che l'aggravarsi delle
condizioni congiunturali e sociali tedesche rimescoli il policy-mix
in Germania, con salari più lenti, tagli alla spesa pubblica e più
bassi tassi. La Bundesbank potrebbe avere presto l'occasione giusta
per ribassare i tassi ufficiali. Sia per le cattive notizie
sull'economia reale, sia per il forte rallentamento (che dipende da
ragioni tecniche, ma tutto aiuta...)  nei tassi di crescita
tendenziali di inizio 1993  per le statistiche sull'offerta di
moneta.
I dati di fine '92 dicono che il prossimo sarà l'anno
dell'inversione di ruoli fra le due metà della Germania: quella Est
ritroverà il bandolo dello sviluppo mentre quella Ovest sarà in
stagnazione.
L'anomalia italiana, questa volta, è in positivo. La svalutazione
della lira è giunta quando era in atto un accelerato processo di
disinflazione, innescato dal contenimento della dinamica dei salari
nominali e reali (lo conferma l'attesa ulteriore frenata delle
retribuzioni orarie contrattuali, che viaggiano ormai a tassi di
aumento che sono i più bassi della Cee). E la dinamica del costo del
lavoro è di gran lunga la componente più importante nella
formazione dei prezzi. Perciò  l'aumento dei costi degli input
importati (che peraltro non sono oggi, con il dollaro a quota 1.470,
superiori alle punte toccate nell'ultimo biennio) potrà al più
rallentare, ma non invertire, la marcia del sistema-Italia verso la
"crescita senza inflazione".
Per ora l'aggiustamento procede, nel senso che le condizioni reali
continuano a peggiorare. Le anticipazioni Irs e CsC concordano su un
dicembre ai minimi dall'87, e il nuovo anno potrebbe iniziare con un
altro cedimento. Famiglie e imprese chiudono il '92 all'insegna di un
maggior pessimismo. Solo dai conti con l'estero continuano a giungere
buone notizie: è da lì che verrà il traino alla ripresa.
INFLAZIONE _ Il rialzo delle materie prime non-oil presagisce il
rafforzamento della crescita americana. E la risalita del dollaro
accentuerà l'inflazione importata fuori dagli Usa. Ma l'espansione
che verrà sarà caratterizzata da un'inflazione molto contenuta,
aldilà e aldiqua dell'Atlantico, grazie al contenimento della
dinamica del costo del lavoro. In Germania la spinta da Fisco
porterà in gennaio al 4,5% l'aumento dei prezzi al consumo, mentre
in Italia potrebbe scendere sotto questo livello: avremmo allora uno
storico sorpasso all'ingiù.
È dall'inizio degli anni 70 che l'inflazione italiana non è
inferiore a quella tedesca ed è  questo il primo forte segno di
convergenza dell'Italia. Depurati dei prodotti energetici, i prezzi
dei manufatti in ottobre sono cresciuti appena: un altro sintomo
della svalutazione che non genera inflazione. L'unica vera pressione
a ritoccare all'insù i listini è  rappresentata dagli oneri
finanziari che assorbono tutto il miglioramento di redditività
ottenuto delle imprese.
TASSI DI INTERESSE, VALUTE, MONETA _ Come prospettato nelle
&lab;Lancette&rab; di novembre, questo mese ha visto il dollaro consolidarsi
attorno alla "piattaforma di lancio" di 1,60 contro Dm. Lo slancio
della moneta americana appare sempre più inevitabile, sia per virtù
propria che per demeriti della valuta antagonista. I problemi del
marco tedesco e la riduzione dei tassi prossima ventura (si veda già
il cambiamento d'enfasi nei numerosi interventi di Schlesinger &amp; C.)
si aggiungono al vento d'ottimismo sulla congiuntura Usa e ai
simmetrici pronunciamenti dei governatori della Federal Reserve
(secondo i quali la politica monetaria, dopo 24 interventi di riduzione dei tassi, ha fatto tutto quel che poteva fare per stimolare l'economia).
Spento il timore di più bassi tassi Usa, accesa la speranza di più
bassi tassi tedeschi, il differenziale a breve volgerà a favore del
dollaro. E anche per quanto riguarda il determinante più potente dei
tassi di cambio _ il differenziale sui tassi reali a lunga _ vi sono
ragioni per preferire il dollaro. La riduzione nei rendimenti dei
bond trentennali è correlata all'abbassamento (al 2%) del deflatore
del Pil Usa, mentre la riduzione dei tassi tedeschi dovrebbe andare
al di là della riduzione dell'inflazione:  questa sarà intralciata,
a partire dal mese che comincia domani, dall'effetto Iva.
Nello Sme, gli esami non finiscono mai. La promozione della Francia
nella materia &lab;fondamentali&rab; non basta. Gli operatori aspettano al
varco un'economia che è costretta, dalla memoria d'elefante dei
mercati, a tenere i tassi a livelli tedeschi (e passa). Con una
disoccupazione in aumento e un portafoglio di prestiti immobiliari
pieno di crepe, l'economia e le banche francesi hanno bisogno di
tassi più bassi. In attesa di ulteriori sviluppi, gli operatori
intanto fanno il pieno di franchi a breve. Il miglioramento del
cambio contro Dm non è quindi molto rassicurante, se gli acquisti di
franchi stanno solo rimpannucciando una "Santa Barbara" pronta a far
scoppiare un altro attacco speculativo.
Come non prospettato nelle &lab;Lancette&rab; di novembre, la lira ha
superato quota 880 e si è portata oltre le 900 contro marco. Anche
qui, non è questione di fondamentali. Quei mercati rarefatti e
nervosi che si preparano allo scontro grosso, fanno intanto un
side-bet sulla lira. Ma il rischio-lira, per chi lo voglia prendere,
pende ormai verso la rivalutazione.
