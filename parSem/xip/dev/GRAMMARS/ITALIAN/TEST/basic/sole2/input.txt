Sì del giudice alla procedura concorsuale mentre la Consob sospende i titoli in Borsa.
Acqua Marcia per ora scongiura il fallimento e imbocca la strada del concordato preventivo.

R.So.

La Acqua Marcia può evitare il fallimento.
La finanziaria di Vincenzo Romagnoli è stata ammessa al concordato preventivo; gli stessi giudici della sezione fallimentare del Tribunale di Roma, che martedì avevano rifiutato di concedere l'amministrazione controllata, hanno ritenuto possibile ieri un accordo con i creditori.
La Consob ha sospeso a tempo indeterminato i titoli ordinari e le azioni di risparmio.
I tre magistrati, Carlo Atzeni (presidente), Paolo Celotti e Emilio Norelli, hanno preso atto dell'esistenza in bilancio di beni patrimoniali superiori al totale delle esposizioni: l'attivo sarebbe pari a 600 miliardi, contro 460 miliardi di passivo. In base a questi dati, spiega la società, è possibile il pagamento dei creditori anche al di là dei minimi previsti dalla legge (40% dei debiti chirografari e 100%  dei privilegiati).
Ragionando sui valori di bilancio, ha argomentato l'Acqua Marcia, è possibile l'integrale rimborso di tutti i debiti.
Il collegio ha per ora nominato lo stesso Norelli giudice delegato al concordato, e ha conferito le funzioni di commissario giudiziale a Pietro Guerra, il quale, se accetterà  l'incarico, dovrà preparare la relazione sullo stato patrimoniale di Acqua Marcia che sarà esaminata dall'adunanza dei creditori, già fissata per il 26 marzo.
Solo il via libera dei creditori consentirà  al tribunale di omologare il concordato.
La concessione della procedura concorsuale blocca per il momento ogni istanza di fallimento: una richiesta in questo senso era già stata presentata ai giudici dalla Banca Popolare della Marsica, esposta per circa due miliardi.
A questo punto, infatti, solo se i creditori rifiutassero le proposte della società  il Tribunale potrebbe aprire d'ufficio una procedura di fallimento.
Per lo stesso motivo resta per il momento fuori pericolo anche il San Paolo di Torino, che aveva ricevuto un pagamento di 100 miliardi un anno fa.
Un'eventuale azione revocatoria, che imporrebbe la restituzione della somma a vantaggio di tutti i creditori (e non solo della banca torinese)  è infatti possibile solo nel corso di una procedura fallimentare.
Dopo il brusco alt di martedì, quando un decreto dei magistrati romani ha sbarrato la principale via di salvezza imboccata dall'Acqua Marcia (quella che portava all'amministrazione controllata e quindi a un tentativo di risanamento), la finanziaria di Romagnoli può tirare un respiro di sollievo per aver evitato la minaccia del fallimento.
La società si mostra addirittura ottimista sul proprio futuro, richiamandosi all'eccedenza dell'attivo sul passivo.
Siamo di fronte a una situazione paradossale, ha spiegato il legale della società Agostino Gambino commentando le decisioni prese dai magistrati in questi giorni.
La società è in concordato preventivo perchè il Tribunale non ha concesso l'amministrazione controllata, ma le perdite accumulate non hanno intaccato il capitale di 192 miliardi.
Il concordato, ha spiegato Gambino, potrebbe non chiudersi, per la prima volta, con la liquidazione della società.
Neanche le prevedibili difficoltà  della vendita dei beni spaventano il professionista romano: a differenza dell'amministrazione controllata, è questa la tesi, il concordato non ha scadenze rigide, e nel frattempo non maturano nuovi interessi sui debiti non privilegiati.
È fuor di dubbio comunque che, nella migliore delle ipotesi, il patrimonio di Acqua Marcia si ridurrà al lumicino.
Del resto, anche i due piani di risanamento presentati ai giudici nell'istanza di amministrazione controllata si basavano su una cessione quasi integrale dei beni.
Il piano meno gravoso presupponeva però un aumento di capitale da 139 miliardi, approvato ma di incerta realizzazione.
L'altro, che i magistrati hanno scartato perchè liquidava l'azienda invece di risanarla, prevedeva invece la cessione dell'intero patrimonio con l'esclusione di tre aree suscettibili nel tempo di sensibile valorizzazione ma anche la rinuncia, da parte delle banche, al pagamento degli interessi per tre anni e mezzo.
