Occupata dai Fenici a partire dal IX sec. a.C. la Sardegna passò, intorno al 500 a.C., sotto il dominio di Cartagine, che la difese con successo, grazie anche all'aiuto degli Etruschi, dai tentativi di colonizzazione dei Focesi, ma che non riuscì mai a pacificare le zone dell'interno. Così i centri principali Caralis, Nora, Tharros, Bosa, ecc. si svilupparono tutti sulle coste e nella parte meridionale e occidentale dell'isola, ad eccezione di Olbia, che pare fosse di origine greca.

Poco dopo la prima guerra punica, nel 238 a.C., la Sardegna fu ceduta ai Romani, i quali, chiamati in un primo tempo in aiuto dagli indigeni ribelli a Cartagine, si trovarono poi a dover combattere a loro volta a lungo contro gli abitanti stessi che, sobillati dai Cartaginesi, erano insorti contro di loro. I disordini continuarono anche dopo che l'isola, con la Corsica, fu eretta a provincia e affidata a un pretore (227 a.C.) e cessarono solo il secolo seguente.

Passata, nel corso delle guerre civili, in mano di Pompeo, di Cesare, di Sesto Pompeo e di Ottaviano, durante l'Impero Romano, la Sardegna raggiunse una certa prosperità. Con la riforma di Diocleziano fu separata dalla Corsica.

Nel 456 l'isola fu tolta all'Impero romano dai Vandali che la tennero fino al 534 allorché venne riconquistata dai Bizantini, ai quali rimase fino a epoca tarda costituendo una delle sette province della prefettura africana. Bisanzio vi esercitò una politica di vera e propria spoliazione; l'isola, perciò, strinse legami sempre più stretti con la Chiesa la quale si adoperò per una migliore riorganizzazione della Sardegna in campo religioso e civile.

Contro il territorio sardo si abbatté successivamente la calamità, sempre più frequente, delle incursioni saracene che partivano dalle Baleari, dall'Africa e poi dalla Sicilia. Così si andarono creando nell'isola governi locali che furono retti da capi indigeni intitolatisi giudici (iudex).

Queste formazioni politiche si sarebbero mantenute indipendenti fino alla metà dell'XI sec. circa, e in qualche caso fino al XII sec., quando l'investitura dei giudicati divenne prerogativa di Pisa insediatasi nell'isola. Ma si tratta di notizie incerte poiché la storia della Sardegna dal VII all'XI sec., se si eccettuano le scorrerie saracene, è alquanto oscura.

Conseguita alfine una certa stabilità di potere nell'isola, i Pisani ne confermarono la suddivisione politica nei quattro giudicati di Cagliari, Torres, Gallura e Arborea. I quattro giudici, se pure investiti da Pisa sotto l'alta sovranità della Santa Sede, accrebbero via via il loro potere e lo resero ereditario.

Si alternarono poi l'egemonia pisana, quella genovese e quella diretta della Chiesa fino a che, nel 1241, Federico II attribuì il titolo di re di Sardegna al proprio figlio naturale Enzo che aveva sposato Adelasia, erede di Gallura e di Torres. Dopo che re Enzo, sconfitto a Fossalta (1249), cadde prigioniero dei Bolognesi, i Pisani tornarono a impadronirsi di quasi tutta l'isola, ma sopraffatti dai Genovesi alla Meloria (1284), dovettero cedere definitivamente gran parte dei loro possedimenti sardi, mentre la stessa Sassari si diede spontaneamente a Genova, nel 1294.

L'insediamento aragonese in Sardegna cominciò nel 1295 con l'investitura da parte di Bonifacio VIII a Giacomo II d'Aragona, il quale in cambio rinunciava alla Sicilia al cui recupero il pontefice si era impegnato in stretta intesa con Carlo II d'Angiò.

Nei principali centri, come Cagliari e Iglesias, privati degli antichi ordinamenti (Breve regni Callaris, Breve di Villa di Chiesa) o degli statuti comunali (Sassari), si susseguirono quasi per un secolo e mezzo l'opposizione alla nuova feudalità spagnola (Aragonesi e Catalani) e le sollevazioni armate.
La feudalità aragonese e catalana ne uscì molto rafforzata a scapito dell'elemento locale, né il parlamento, concesso già nel 1355 da Pietro IV il Cerimonioso e riaperto da Alfonso V, fu capace di stabilizzare la situazione politica ed economica.

Passata all'Austria con la guerra di Successione spagnola (1713), dopo un ulteriore tentativo di riconquista da parte della Spagna (1717), venne restituita all'Austria (trattato di Cockpit [Londra], agosto 1718) e da questa, secondo gli accordi presi con Francia e Gran Bretagna, ceduta con l'annesso titolo regio a Vittorio Amedeo II di Savoia in cambio della Sicilia (che era stata assegnata al duca sabaudo col trattato di Utrecht). Vittorio Amedeo II prese materialmente possesso dell'isola il 2 settembre 1720.

Ebbe così inizio il regno di Sardegna, il primo nucleo territoriale e politico del futuro regno d'Italia.
Fra i più importanti provvedimenti presi dal sovrano sabaudo, vi furono la diminuzione delle imposte, l'apertura delle carriere a tutti e l'uso obbligatorio della lingua italiana.

Oppostasi validamente ai tentativi di occupazione francese (1792), la Sardegna avanzò a Vittorio Amedeo III (1773-1796) richieste di riforme costituzionali, ma il re rispose ordinando lo scioglimento degli stamenti. Ciò determinò in molte città un forte movimento antipiemontese esploso in numerose insurrezioni.

Con l'unificazione italiana venne ulteriormente favorita l'opera di industrializzazione, iniziata, dopo l'emanazione dello statuto albertino (1848), con la creazione delle prime società per lo sfruttamento delle risorse minerarie (Montevecchio, Monteponi, Gennamari).

Parlare della Sardegna, dal punto di vista linguistico, è complicato, poiché i glottologi non hanno ancora deciso se classificare l'idioma sardo come lingua o come dialetto.

Sotto molti punti di vista morfologici il sardo risulta essere una vera e propria lingua, ma con una più attenta analisi è possibile rinvenire nel sardo, come in tutte le lingue regionali italiane, tracce di diversi strati di latino, ma anche di elementi esterni la latino, come libici, iberici, liguri, tirrenici e chiaramente preromani.
Il latino si è quindi innestato in un terreno fertile e ricco di elementi autoctoni, dando vita a nuove forme linguistiche, che si sono preservate, al riparo da ulteriori influenze, grazie ai confini naturali del mare.


La Toscana. corrispondente all'incirca all'antica Etruria, dopo il riordinamento augusteo dell'Italia costituì la VII regione (Etruria), insieme a parte dell'Umbria e del Lazio, e sotto Diocleziano, che vi apportò lievi modifiche territoriali, prese il nome di Tuscia e Umbria.

Occupata dai Longobardi nella seconda metà del VI sec., formò il ducato di Tuscia (fino al 77) finché i Carolingi (774) costituirono la marca di Toscana, con capoluogo a Lucca.

Alla morte di Bonifacio II (1052), la marca passò alla moglie Beatrice di Lorena e da questa alla figlia Matilde, "la Gran Contessa", che organizzò nel castello di Canossa l'incontro tra Gregorio VII e l'imperatore Enrico IV (1077).

Alla morte della contessa Matilde, questa lasciò tutti i suoi possedimenti alla Chiesa (1115), dando inizio ad una serie di rivendicazioni da parte degli Imperatori. L'Impero inviò infatti in Toscana una serie di suoi rappresentanti ma, in quel periodo, numerose città toscane, prendendo posizione contro i due contendenti, si dichiararono indipendenti e cominciarono a reggersi con propri statuti.
Nacquero così i Comuni toscani, divenuti poi signorie e quindi veri e propri Stati (Firenze, Siena, Pisa, Lucca, ecc.) che fecero la vera storia della Toscana, fino alla seconda restaurazione medicea, avvenuta nel 1530.

Tale restaurazione, dovuta a Carlo V, segnò la fine del regime repubblicano a Firenze e diede il via alla creazione di uno Stato regionale.
Questo nuovo assetto mise profonde radici nella città e nella regione, cancellando definitivamente lo spirito particolaristico che nella repubblica fiorentina del 1527-1530 aveva avuto l'ultima manifestazione di rilievo.

Fu Alessandro de' Medici, duca di Firenze dal 1532, ad iniziare l'opera di annullamento delle residue forze signorili che avevano sostenuto la repubblica e osteggiato il principato.
Dopo il suo assassinio (1537), Cosimo I ne continuò e potenziò la politica, mantenendo in vita formalmente alcuni istituti repubblicani, ma svuotandoli di fatto e sottraendoli comunque al controllo delle grandi famiglie.
Cosimo I, che ottenne nel 1569 dal papa Pio V il titolo di Granduca di Toscana, sviluppò la politica di consolidamento del potere di Firenze sull'intera regione, vincendo la guerra contro Siena (1554-1555) e intervenendo in modo determinante nella politica interna di Lucca (1546).
La repubblica di Lucca, infatti, conservò la sua autonomia ma rimase costretta ad una limitata politica priva di sbocchi, e con essa rimasero al di fuori del principato fiorentino Massa e Carrara, Piombino, lo Stato dei Presidi e la contea di Pitigliano.
Sulla restante regione, il dominio di Cosimo si instaurò senza più contrasti, con una struttura unitaria, anche se giuridicamente e amministrativamente il territorio era diviso tra "Stato vecchio" (Firenze e i suoi territori) e " Stato nuovo" (Siena).

Dopo la morte del Granduca, con Ferdinando I (1587-1609) si ebbe una ripresa dell'energica politica di Cosimo I, e la Toscana e si affacciò alla grande politica europea, tentando di sottrarsi all'egemonia spagnola, mediante un avvicinamento alla Francia (la figlia di Francesco, Maria, andò sposa a Enrico IV di Francia), e contrastando l'espansione dello Stato sabaudo.

Tra il 1609 e il 1670, il granducato attraversò una fase di ristagno e un forte indebolimento sul piano internazionale, poiché la Spagna prese il controllo della politica estera del granducato, e sul piano economico, l'evidente fase di regressione si accentuò sotto i due successivi granduchi, Cosimo III (1670-1723) e Gian Gastone (1723-1737).

Con l'estinguersi della dinastia dei Medici, la regione fu assegnata dapprima (1718) a Carlo, figlio di Filippo V di Spagna, e passò poi sotto il dominio di Francesco Stefano di Lorena (1737-1765), marito della futura imperatrice Maria Teresa.
Sotto la nuova dinastia, il granducato, anche se ridotto a provincia dell'Impero austriaco, beneficiò delle riforme illuminate degli Asburgo: furono abolite le dogane interne e l'agricoltura toscana venne fortemente incentivata.

Occupata dalla Francia nel 1799, e poi riconquistata dagli Austriaci, la Toscana fu assegnata, in base al trattato di Lunéville, a Ludovico I di Borbone (1801-1803), con la denominazione di regno d'Etruria. Ma, una volta annessa all'Impero napoleonico (1807), fu ricostituita in granducato per Elisa Bonaparte Baciocchi (1809-1814).

La dominazione napoleonica portò riforme e miglioramenti amministrativi fino al 1814, quando, dopo una breve occupazione da parte delle truppe di Murat, il congresso di Vienna restituì il granducato a Ferdinando III.

Sotto Leopoldo II (1824-1859), nonostante le pressioni reazionarie dell'Austria, il clima tollerante fece della Toscana un rifugio per gli esuli politici degli altri Stati italiani, ed il centro di un movimento liberale riformatore.

Nel 1848, dopo l'instaurazione del regime costituzionale, il granduca Leopoldo II dovette permettere la partecipazione delle sue truppe regolari e di volontari alla prima guerra d'Indipendenza contro l'Austria. Dopo il fallimento della campagna militare, però, si ebbe anche in questa regione l'affacciarsi di un forte movimento democratico ed un nuovo ministero chiese la convocazione di un'assemblea costituente nazionale a Roma.

Dopo l'intervento delle armi austriache (luglio 1849), avvenne però la rottura della collaborazione tra i moderati e il granduca; e presero quindi forza le correnti filosabaude, che facevano capo alla Società nazionale di La Farina, da una parte, e, dall'altra, i gruppi mazziniani.

Con la guerra del 1859, il dominio di Leopoldo fu però investito da una crisi definitiva, che portò il reggente all'esilio (27 aprile 1859), mentre a Firenze il governo provvisorio di Ubaldino Peruzzi offrì la regione alla dittatura a Vittorio Emanuele II.

Vittorio Emanuele accettò, per ragioni di politica internazionale, solo il protettorato e, in seguito all'armistizio di Villafranca, impose la monarchica sabauda, definita il 15 marzo 1860 dal plebiscito che scelse Vittorio Emanuele II.
