Ripresa della sessione .
Dichiaro ripresa la sessione del Parlamento europeo, interrotta giovedì 20 settembre 2001.
Dichiarazione del Presidente .
Onorevoli colleghi, come sapete e immaginate, in apertura della tornata ho il doloroso compito di ricordare una serie di tragedie che hanno mietuto numerose vittime.
Con il vostro assenso, al termine dell' evocazione vi proporrò di osservare un minuto di raccoglimento in omaggio alle vittime.
Il 21 settembre scorso, una catastrofe senza precedenti si è abbattuta sulla città di Tolosa mietendovi 29 morti e 2.500 feriti.
Il dolore delle famiglie delle vittime, quello dei feriti, lo smarrimento della popolazione sono per noi motivo di costernazione e ci hanno precipitato in una tristezza immensa.
A seguito dell' esplosione della fabbrica AZF, a nome del Parlamento europeo e mio personale ho trasmesso al sindaco di Tolosa, Douste-Blazy, e ai suoi concittadini l' espressione della nostra solidarietà e del nostro più profondo cordoglio.
Le cause precise della catastrofe non sono attualmente ancora note, una cosa però appare certa: la Francia, ma anche tutti gli altri paesi dell'Unione europea devono impegnarsi risolutamente perché questo dramma non si ripeta, ma resti a testimonianza di ciò che non bisogna più tollerare, ovunque siano latenti rischi analoghi.
Non bisognerebbe mai sacrificare la sicurezza umana per negligenza, passività o per asservimento all' interesse economico.
Ancora una volta in seno all'Unione europea, e tocca all' Irlanda del nord, un giornalista, Martin O' Hagan, è stato assassinato da terroristi animati da un unico obiettivo, quello di seminare il terrore colpendo soprattutto coloro che per mestiere devono informare.
Macchiandosi di questo ignobile atto, gli autori vanno a colpire i valori fondamentali su cui si basa la nostra Unione europea, quelli del diritto alla vita, dello Stato di diritto e della libertà di espressione.
Simili atti terroristici non devono in nessun caso rimettere in discussione l' impegno di tutti coloro che, malgrado le difficoltà che incontrano, operano incessantemente affinché il processo di pace vada finalmente in porto.
Il 27 settembre scorso, un orribile massacro perpetrato in Svizzera da uno squilibrato nella sede dell' assemblea cantonale di Zugo è purtroppo costato la vita a quattordici membri del parlamento e del governo locali, ferendo anche un' altra decina di persone.
Non appena sono venuta a conoscenza di questo atto di follia assassina ho espresso a nome di noi tutti le nostre più sentite condoglianze alle autorità, recando la testimonianza della nostra solidarietà ai parenti delle persone che hanno perso la vita o sono rimaste ferite.
Nel primo pomeriggio siamo venuti a sapere che è stato commesso un attentato suicida contro il parlamento dello Stato del Kashmir in India. Quest'ignobile atto ha mietuto per il momento 22 vittime e ha fatto una trentina di feriti.
L' esplosione ha altresì provocato gravissimi danni intorno all' edificio che ospita il parlamento.
L' attentato ci getta tutti nella costernazione e nella tristezza.
Vi propongo, onorevoli colleghi, di rendere un commosso omaggio a tutte queste vittime osservando ora un minuto di silenzio.
(L'Assemblea, in piedi, osserva un minuto di silenzio) .
Mozioni di procedura: .
Onesta (Verts/ALE).
(FR) Signora Presidente, onorevoli colleghi, in quanto originario di Tolosa, vi ringrazio per la nota di cordoglio e di solidarietà.
Quel venerdì mattina di una decina di giorni fa mi trovavo a casa mia, a meno di due chilometri dal luogo dell' esplosione, e posso dirvi che ora so che cos'è un dramma.
Tutti ne abbiamo visto le immagini alla televisione.
Credo, e ne sono anche certo, che tutti i colleghi provenienti dalla mia regione, la onorevole Ainardi, la onorevole Veyrac, l' onorevole Rod si associno a me nel ringraziare tutti i colleghi che hanno manifestato la loro simpatia e solidarietà.
Vorrei d' altro canto mostrarvi una trave metallica, tutta rovinata e calcinata, che ho raccolto sul sito della fabbrica a più di un chilometro dal luogo dell' esplosione: potete immaginare in che stato fossero i corpi ritrovati a sud di Tolosa!
Onorevoli colleghi, dopo il minuto di silenzio che abbiamo osservato all' inizio della seduta che sta per iniziare, ora dobbiamo intervenire per ripristinare la fiducia delle popolazioni che temono queste bombe, un po' dovunque e, come ha detto lei, signora Presidente, dobbiamo, con le votazioni di questa tornata e adottando risoluzioni coraggiose, fare in modo che la catastrofe di Tolosa sia veramente l' ultima di una serie fin troppo lunga.
Onorevoli colleghi, con il vostro assenso propongo, a titolo eccezionale e tenuto conto dell' entità della catastrofe, e ribadisco "a titolo eccezionale" , di dare la parola ai colleghi che l' hanno richiesta.
Signora Presidente, nell' intervento che lei ha appena tenuto sottolinea come, in questo frangente, occorra prestare la massima attenzione alle dichiarazioni pubbliche che si rilasciano; colpisce inoltre il fatto che lei abbia parlato di quattro catastrofi, due delle quali hanno coinvolto due parlamenti, in Kashmir e in Svizzera.
Dico ciò per esprimere in questo momento la mia solidarietà, e quella del mio gruppo, con le dichiarazioni del Presidente della Commissione, Prodi, del vicepresidente della Commissione, Patten, del Presidente in carica del Consiglio, Michel, del Presidente della Repubblica francese, Chirac, e in questo caso deploro l' assenza della sua voce - autorevole, coraggiosa e sempre opportuna - rispetto alle infelici dichiarazioni pubbliche rilasciate di recente dal Presidente del Consiglio della Repubblica italiana sulla pretesa superiorità della civiltà occidentale rispetto alle altre.
Credo che, in questo frangente, sia della massima importanza che il Parlamento europeo ribadisca con forza, ancora una volta, che non ci troviamo davanti a uno scontro fra civiltà, ma che dobbiamo difendere valori che sono i comuni valori dell' intera umanità.
Ecco perché reputo essenziale che il Parlamento europeo prenda posizione, esprimendo con chiarezza una linea che non è solamente quella del mio gruppo, e qui mi rivolgo al presidente Poettering per dirgli che sono stato il primo ad applaudire quando, nella sessione straordinaria tenuta a seguito degli attentati dell' 11 settembre, egli ha citato esplicitamente l' intervento di Anwar-al-Sadat presso questo Parlamento.
Credo che dichiarazioni come quelle di Berlusconi vadano criticate da tutti noi e, dato che non è la prima volta, spero che non abbiano a ripetersi mai più, visto il danno che procurano alla causa europea nel mondo.
(Applausi a sinistra) .
Signora Presidente, per continuare sullo stesso argomento, fin dal giorno dopo l' 11 settembre qui si è formato un consenso molto ampio sull' esigenza di mettere al bando qualsiasi amalgama propenso ad accreditare la tesi inaccettabile e pericolosa dello scontro fra civiltà.
D' altro canto, si ricordino le dichiarazioni dello stesso tenore espresse da Javier Solana, il quale aveva raccomandato, e cito, di non creare un divario, perché sarebbe stato un grave errore.
E' per dire quanto le dichiarazioni inaudite e profondamente indegne del Presidente Berlusconi ci impongano di reagire con la massima chiarezza.
Innanzi tutto condannando con forza la vecchia storia della sedicente superiorità della civiltà occidentale e cristiana.
Poi, decidendo un' iniziativa che, nello spirito dell' articolo 7 del Trattato di Nizza, consenta al Consiglio di rilevare l' esistenza di un rischio manifesto di violazione grave, da parte di uno Stato membro, dei principi fondamentali dell' Unione e di rivolgergli alcune raccomandazioni.
Propongo dunque, signora Presidente, che la Conferenza dei presidenti valuti quale atto politico significativo sia opportuno adottare in merito.
(Applausi del gruppo GUE/NGL) .
Signora Presidente, a nome del mio gruppo politico vorrei ribadire quanto ho affermato il 12 settembre - con unanime consenso, credo, del Parlamento europeo - ossia che non si può scambiare il terrore esercitato dagli uomini con la fede islamica improntata all'amore della pace!
Ricordo il grandioso discorso tenuto da Anwar el Sadat il 10 febbraio 1981 al Parlamento europeo - allora in Lussemburgo - in cui egli affermò: "L'Islam è una religione dell'amore e non dell'odio".
A nome del nostro gruppo politico vorrei riaffermare che respingiamo qualsiasi retorica sul clash of civilisations e che vogliamo mantenere rapporti di partenariato e di amicizia con tutti i paesi arabi e islamici pacifici.
Proprio per questa ragione ho proposto di convocare il Forum del Mediterraneo.
A quanto mi risulta, Signora Presidente, lei ha intenzione di sottoporci una proposta in questo senso giovedì.
Poiché sono stato chiamato in causa personalmente, vorrei anche sottolineare alcuni malintesi attribuibili a un Membro della Commissione.
Nella conferenza dei presidenti abbiamo detto - l' onorevole collega Barón Crespo non è riuscito a essere presente giovedì scorso - che intendiamo prendere esaminare giovedì, in seno alla Conferenza dei Presidenti con il Membro della Commissione, quali dichiarazioni siano state rilasciate non farne oggetto di dibattito qui in seduta plenaria.
Ribadisco a nome del nostro gruppo politico che siamo pronti a tendere la mano a qualsiasi musulmano pacifico, in qualunque parte del mondo egli risieda, tanto al di fuori dell'Unione europea, negli Stati arabi e islamici, quanto in un paese dell'Unione europea; auspichiamo la pace, il partenariato e l'amicizia con tutti i musulmani di buona volontà!
Signora Presidente, desidero farle le mie congratulazioni per il discorso rilasciato la notte in cui i capi di governo si sono incontrati a Bruxelles.
Il Parlamento era rappresentato, io ero presente, e penso che abbia trasmesso esattamente il messaggio che stava a cuore al Parlamento.
Signora Presidente, credo abbiamo una grande responsabilità, visti gli eventi occorsi, e credo che le nostre reazioni debbano essere improntate alla serietà imposta dalla situazione.
E credo ancora che ciò non valga soltanto per noi, ma anche per tutti i paesi che hanno chiesto di aderire all' Unione.
Ecco perché desidero sottolineare, con tutto il mio rincrescimento, le dichiarazioni di Ecevit, che tenta di cavalcare in modo meschino questi atti di terrorismo per mettersi a scagliare accuse di azioni terroristiche all' indirizzo della Repubblica di Cipro, proprio mentre lui per primo occupa illegittimamente, come lei ha giustamente evidenziato nella sua visita ad Atene, Cipro settentrionale.
Signora Presidente, voglio parlare di Martin O'Hagan, il giornalista assassinato in Irlanda del Nord un paio di giorni fa.
Era un giornalista che non conosceva la paura e che per molti anni ha indefessamente gettato luce su quella zona grigia dove si incontrano gangster, terrorismo politico ed estremismo politico.
Ha pagato il massimo prezzo per il suo coraggio.
E' una sfortuna per la nostra vita in questo mondo odierno che molte centinaia di giornalisti muoiano quasi ogni anno mentre seguono la loro vocazione di servire e informare il pubblico.
Ciò non succede spesso nelle società democratiche e pertanto è particolarmente preoccupante che i giornalisti in Irlanda del Nord corrano questi rischi.
Le poche parole che ho da dire su Martin O'Hagan sono assolutamente inadeguate per trasmettere lo choc e l' orrore degli Irlandesi, qualunque sia la loro convinzione politica o religiosa, per questo fatto orribile.
Desidero collegare questo evento ad altri che abbiamo discusso in tornate precedenti - anzi, sono certo che ne riparleremo questa settimana - e lancio un appello relativo al linguaggio che usiamo per descrivere questi terroristi.
Dovremmo smettere di chiamarli protestanti, cattolici o musulmani: sono estremisti politici.
E' importante operare questa distinzione.
Gli individui in questione aderiscono a una qualche religione, oppure sono atei, ma i loro obiettivi sono politici, e sono uniti dalla loro mancanza di rispetto per la democrazia e l' umanità.
(Applausi) .
Signora Presidente, in qualità di parlamentare mi sento rappresentato soprattutto dalla Presidente di questo Parlamento e vorrei pertanto rivolgerle una richiesta molto concreta in merito a quanto ha affermato l'onorevole Enrique Barón Crespo.
La dichiarazione del Presidente del Consiglio italiano è stata criticata da molti, fra i quali anche - per quanto ciò possa risultare sorprendente - il Presidente Haider, che l'ha trovata di tono eccessivamente xenofobo.
Signora Presidente, lei è da sempre fautrice del dialogo con il mondo islamico e ha anche intrapreso anche passi concreti a tal fine.
La sua politica è di orientamento contrario a quanto ha affermato il Presidente Berlusconi.
Considerando che in altre situazioni lei ha saputo trovare parole molto chiare - che non sempre sono risultate facili da difendere nel mio paese, ma l'ho fatto perché ho sempre apprezzato il suo linguaggio chiaro - sarebbe a mio avviso importante che in questa occasione, signora Presidente, lei trovi parole altrettanto chiare e inequivocabili.
Questa è la richiesta che le rivolgo.
Forse queste parole mi sono sfuggite, forse non le ho udite o non le ho lette.
La prego di esprimere con la massima chiarezza la posizione di questo Parlamento in merito a dette dichiarazioni.
Il Parlamento europeo si è sempre schierato a favore del dialogo e ha sempre portato avanti il dialogo.
La nostra stessa esistenza in quanto Parlamento dipende dal dialogo fra le religioni, dal dialogo fra le culture e io ritengo che in quanto Presidente del Parlamento lei debba ribadirlo anche in questa occasione in modo estremamente chiaro e inequivocabile.
(Applausi dai banchi del gruppo del PSE) .
Onorevole Swoboda, devo dirmi sorpresa dalle sue parole, in quanto, dopo l' 11 settembre mi sembra di essermi veramente espressa ampiamente, sia con comunicati che mediante il discorso della onorevole Banotti o le dichiarazioni del Presidente Berlusconi.
Se seguisse i viaggi e le visite ufficiali della Presidente, se ne renderebbe conto.
Le trasmetterò una piccola rassegna stampa estremamente istruttiva e credo proprio che la soddisferà.
Credo anche di essere stata forse fra i primi, visto che mi dà modo di dirlo, ad attirare l' attenzione sul rischio di amalgama.
Era normale e, in quanto Presidente, dicendolo sapevo di esprimere gli umori dell' Assemblea; nella mia prima dichiarazione l' ho detto veramente nei termini più chiari possibili.
Magari lo ricorderà anche lei: era in apertura della seduta straordinaria che abbiamo tenuto martedì e poi il giorno dopo.
Comunque le farò avere il tutto.
Signora Presidente, sono sorpreso e rammaricato che il presidente di un grande gruppo politico come il gruppo del Partito socialista europeo sia caduto nel tranello di una polemica falsa, faziosa, nata all'interno del dibattito politico italiano e che è assurdo immaginare di trasferire in questa sede in quanto già a livello italiano ha trovato ampia trattazione e in quanto non riflette assolutamente una problematica di tipo europeo ma semplicemente un malinteso, anzi, peggio, un'interpretazione faziosa di una frase che poteva essere diversamente interpretata.
D'altra parte, il Presidente del Consiglio italiano Berlusconi ha ampiamente chiarito la portata e il significato che egli intendeva dare ad una dichiarazione che aveva un intento fortemente positivo.
La differenza tra le due civiltà è evidente, ed egli intendeva soltanto ribadire e rimarcare una forte differenza nel senso di libertà autentica, che in Occidente c'è e in Oriente non esiste; di pari opportunità fra uomo e donna, che in Occidente c'è e in Oriente viene negata; di tutte quelle differenze di civiltà che - è innegabile - esistono.
Questo era il significato che il Presidente Berlusconi intendeva dare alla sua frase, ma certamente ognuno l'ha letta, ognuno l'ha ascoltata con la propria sensibilità.
Speculare in questo momento su una dichiarazione come questa, signora Presidente, sarebbe perfino pericoloso per questo Parlamento: in un momento così delicato in cui abbiamo bisogno di chiarezza, di trasparenza e di positività - non di un dibattito basato sul veleno - e, soprattutto, di una capacità, che non vedo nella controparte, di tendere una mano e capire le parole nel loro significato positivo e non, inevitabilmente, in quello peggiore.
Per questo intendiamo respingere qualsiasi iniziativa che tenda ad aprire in questo Parlamento un processo sommario, come qualcuno qui ha proposto.
Onorevoli colleghi, vi ho detto che a titolo eccezionale accettavo di spostare le mozioni di procedura perché ritenevo che voleste esprimervi sulle terribili catastrofi che purtroppo ho dovuto evocare.
Dal momento che non è così, faremo come sempre, ossia trattengo attentamente tutte queste mozioni di procedura, che ascolteremo subito dopo la definizione dell' ordine del giorno.
Alcuni colleghi me l' hanno chiesto e penso che sia una richiesta senz' altro giustificata.
Ordine dei lavori .
Signora Presidente, credo che il Parlamento abbia compiuto qualche progresso nella trattazione di questioni che preoccupano l' opinione pubblica e rispetto alle quali l' Unione deve mantenere un profilo politico.
Credo che nel caso della catastrofe di Tolosa la modifica dell' ordine del giorno risulti del tutto giustificata.
Nel caso dell' Afganistan, la reputo della massima attualità per due ragioni: la prima è la catastrofe umanitaria che colpisce la popolazione afgana, che è la prima a patire le conseguenze del regime dei talebani.
Una situazione in cui ogni giorno circolano nuove notizie sulle condizioni disperate in cui versano milioni di esseri umani - ora come ora, quasi un quinto della popolazione (oltre cinque milioni di persone), non ha praticamente di che mangiare.
L' Unione europea sta contribuendo all' impegno umanitario, ma credo che si tratti di un tema sul quale noi siamo tenuti a pronunciarci.
In secondo luogo, la questione politica.
Lei stessa ne ha dato un esempio, soprassedendo a certe norme di protocollo e di diritto internazionale, quando ci ha portato qui il comandante Massud.
Penso che ormai siamo coinvolti anche noi in una soluzione politica che consenta la stabilità in Afganistan e trovo interessante il fatto che, proprio mentre la persona in grado di svolgere una certa attività di mediazione in Afganistan - l' ex sovrano in esilio a Roma - prospetta la convocazione di un Consiglio di notabili, ecco che la Loya Jirga - in grado di radunare le diverse tribù - compia la stessa mossa nei confronti di congressisti americani, senza che noi vi siamo rappresentati malgrado la trojka comunitaria abbia visitato praticamente tutta la regione.
A mio avviso ha senso che il Parlamento, in presenza del Presidente in carica Michel e del responsabile della Commissione - il Vicepresidente Patten -, tenga una discussione su un tema di tanta importanza; non si tratta di un' urgenza fra le altre, bensì di una questione capitale ai fini non solo della lotta al terrorismo, ma anche della stabilizzazione dell' Asia centrale, aspetto assolutamente fondamentale, e della battaglia per sventare una catastrofe umanitaria.
Ecco le ragioni che hanno spinto il mio gruppo a proporre questa modifica all' ordine del giorno.
Signora Presidente, rispetto la proposta e la preoccupazione dell'onorevole Barón Crespo, tuttavia per questa settimana abbiamo preparato in dettaglio una discussione sul terrorismo, la cui origine noi ricerchiamo fra l'altro anche in Afganistan, a causa di Osama bin Laden.
Mi sorprenderebbe se il Parlamento adesso decidesse di tenere una discussione molto meno preparata sulla questione dell'Afganistan, anche perché confonderemmo fra di loro le due discussioni.
Mi sta assai a cuore che quella sul terrorismo sia una discussione chiara.
Per la risoluzione conclusiva anche noi abbiamo preparato testi in cui trattiamo dei problemi umanitari sorti attualmente al confine fra Afganistan e Pakistan, e che contengono osservazioni sugli effetti di bilancio dei nostri aiuti.
Spero che il nostro testo riceva un ampio sostegno.
Credo che sia molto meglio trattare la questione dell'Afganistan in un secondo momento, se risulterà necessario, e con un'adeguata preparazione, dato che si tratta di un problema davvero complesso e di importanza eccezionale.
Quindi, signora Presidente, chiedo che questa settimana ci si limiti alla discussione sul terrorismo, con le osservazioni collaterali sui problemi umanitari ai quali si riferiva l'onorevole Barón Crespo e poi, in un altro momento, non questa settimana, si tratti separatamente la politica nei confronti dell'Afganistan.
Pongo ora ai voti la richiesta del gruppo del Partito del socialismo europeo.
(Il Parlamento approva la proposta) .
Signora Presidente, vorrei dire ancora qualcosa in merito.
E' normale che prevalga ora l'uno ora l'altro.
Su una questione di tale importanza, tuttavia, abbiamo bisogno di una preparazione adeguata.
Onorevole collega Barón Crespo, giovedì della settimana scorsa - lei non era presente e non voglio rinfacciarle questa assenza, succede a tutti prima o poi - sarebbe stata l'occasione per parlarne con calma in sede di conferenza dei presidenti.
Su questioni di tale importanza sarebbe opportuno che il Parlamento votasse congiuntamente.
La prego di fare in modo che in futuro ciò venga discusso preliminarmente dalla conferenza dei presidenti.
(Applausi dai banchi del gruppo del PPE-DE) .
Signora Presidente, è la seconda volta che l' onorevole Poettering, che ha accumulato più assenze di me alla Conferenza dei presidenti, mi rinfaccia di non essere stato presente giovedì.
Ero a Budapest, ebbene sì, ma l' onorevole Poettering era l' unico presidente di gruppo politico presente.
Tutti gli altri si sono fatti sostituire e il gruppo socialista era debitamente e degnamente rappresentato.
Quindi, argomentazioni di questo genere sono fuori luogo.
Inoltre, se ora come ora è in corso questa discussione è perché sulle decisioni in merito all' ordine del giorno il Parlamento è sovrano e io, nel mio intervento, mi sono riferito a informazioni e a eventi successivi a giovedì e, dal momento che non ho il dono della chiaroveggenza di cui pare invece dotato l' onorevole Poettering, il giovedì non posso certo sapere che cosa accadrà la domenica successiva; pertanto, credo che abbia senso che il Parlamento possa riflettere e votare a tempo debito.
Signora Presidente, riguardo all' ordine del giorno di mercoledì, riallacciandomi all' osservazione dell' onorevole Barón Crespo, martedì scorso io e due altri colleghi abbiamo avuto l' onore di incontrare l' ex re dell' Afganistan, Mohammed Zahir Shah.
In quell' incontro abbiamo discusso della possibilità che svolga un ruolo in una qualche forma di mediazione in Afganistan, per riportare la democrazia da lui istituita nel 1964, e che includeva la libertà dei mezzi di comunicazione di massa, libere elezioni e la partecipazione delle donne alla vita politica - situazione molto diversa rispetto all' attuale stato di cose in Afganistan.
Ci ha anche chiesto di presentare i suoi rispetti a lei, signora Presidente, e a tutta l' Aula, ed ha espresso la speranza di essere in grado, a tempo debito, di venire qui al Parlamento europeo.
Ieri ne ho parlato con il Commissario Patten e spero che a tale proposito ci siano degli sviluppi che coinvolgano non solo il Parlamento ma tutta l' Unione europea.
Sull' ordine del giorno di mercoledì, mi pare abbastanza triste che, nonostante il carattere particolare di questa situazione internazionale, come dimostra la nostra seduta solenne il giorno successivo agli eventi dell' 11 settembre in America e la settimana successiva, il Consiglio abbia presentato una serie di proposte legislative a seguito degli attentati terroristici che molti di noi considerano equivalenti a un atto di guerra.
In tal senso il Parlamento europeo sarà senza dubbio coinvolto seguendo le normali procedure.
Sarebbe utile tenere una discussione più lunga mercoledì, piuttosto che trattare la questione del terrorismo al Consiglio di Gand.
Secondo, può darci qualche indicazione di quando saremo informati delle procedure che le commissioni parlamentari dovranno seguire per esaminare, nelle forme debite, le proposte avanzate dal Consiglio?
Onorevole McMillan-Scott, cercheremo di organizzare il tutto nel migliore dei modi.
Per quanto attiene all' ex re dell' Afghanistan, devo anche darvi questa informazione: l' avevo incontrato martedì 11 settembre mentre mi trovavo in Italia, a Roma, per partecipare a una riunione di 500 giovani.
Avevo preso appuntamento e, a nome del Parlamento europeo, ho dunque incontrato l' ex sovrano dell' Afghanistan.
Credo che tutto ciò si muova nel senso che da noi auspicato.
Dobbiamo dunque tentare di organizzare le cose come si deve e come lei chiede.
Giovedì: .
Relativamente ai problemi di attualità, urgenti e di notevole rilevanza e al punto "Diritti umani" , sono state presentate tre richieste volte ad aggiungere alcuni punti.
Signora Presidente, la settimana scorsa il gruppo liberale si è messo d' accordo sul fatto che in questa tornata del Parlamento si trattasse di un' unica questione urgente: il terrorismo internazionale e la necessità di formare una coalizione internazionale per combatterlo.
Purtroppo questo nostro punto di vista non è passato alla conferenza dei presidenti della settimana scorsa, ce ne rammarichiamo.
Evidentemente parteciperemo alle votazioni.
Ho chiesto la parola semplicemente per sottolineare che il gruppo liberale ritiene che nelle urgenze avremmo dovuto concentrare le forze su un unico argomento che è all' attenzione di noi tutti e che proietterà le sue ombre per lunghi anni.
(Applausi del gruppo ELDR) .
Signora Presidente, non voglio impegnare il tempo prezioso del Parlamento su un tema già affrontato dal collega Santini e già abbondantemente risolto in Italia.
Osservo solo che, come sempre, quando si tratta del Presidente Berlusconi, tutto viene utilizzato a fini di strumentalizzazione politica.
E questo, nei confronti di un capo di Stato, non è né corretto né degno.
Signora Presidente, io sono fra i deputati di questo Parlamento che non appartengono necessariamente alla cultura cristiana.
Recentemente è stata rilasciata una dichiarazione da parte di un uomo politico che avrebbe dovuto parlare da statista ma che invece ha fatto affermazioni a proposito di musulmani e cristiani che a mio avviso non sono all'altezza di un tale ruolo.
Deploro profondamente che non abbiamo avuto la possibilità di dare una risposta comune e che invece si debba discutere in merito.
Lo deploro profondamente in quanto ciò che dobbiamo fare è proprio contrastare l'escalation.
Il dialogo fra musulmani e cristiani è più che mai necessario.
L'intervento del Presidente del Consiglio italiano non ha rappresentato affatto un arricchimento ma è stato, anzi, controproducente.
Per queste ragioni mi rammarico vivamente che non abbiamo avuto la possibilità di fornire una risposta comune in quanto Parlamento.
Signora Presidente, vorrei tornare sulle dichiarazioni dell'onorevole Berlusconi anche perché non è una questione che riguarda solo l'Italia, viste anche le reazioni di tutti i capi di Stato e di governo a tali dichiarazioni.
Devo dire, Presidente, che noi italiani - almeno la maggioranza degli italiani che siedono in questo Parlamento - abbiamo avvertito un particolare disagio di fronte alle dichiarazioni del Presidente Berlusconi, perché queste dichiarazioni non costituiscono solo una palese contraddizione delle conclusioni del Consiglio europeo di Bruxelles, peraltro sottoscritte dallo stesso Presidente Berlusconi, ma riflettono gli umori - speriamo non ancora prevalenti - di una parte della maggioranza che sostiene il governo italiano.
Su temi come questi, che oggi possono purtroppo perfino decidere della pace e della guerra, non si possono consentire strumentalizzazioni, ma neanche sono accettabili espressioni superficiali che, purtroppo, sembrano destinate a coprire sentimenti di intolleranza che vanno combattuti.
Abbiamo il senso della misura ma non possiamo non tacere che un partito importante della coalizione di governo ha tenuto manifestazioni pubbliche, dopo l'11 settembre, con cartelli che parlavano di "Immigrati = terroristi", né che, qualche giorno fa, due sindaci di città del nord, dello stesso partito, hanno fatto chiudere i locali adibiti a moschee.
E' per questo, signora Presidente, che ci sentiremmo più tranquilli se anche lei, come Presidente di questo Parlamento e soprattutto dopo l'intervento dell'onorevole Santini, volesse confermare un messaggio chiaro di apertura di dialogo, che questo Parlamento ha già avuto modo di inviare ai popoli e ai paesi arabi musulmani, con i quali vogliamo condurre, insieme, una ferma e chiara lotta al terrorismo.
Signora Presidente, il Presidente Berlusconi ha sicuramente sbagliato parlando di superiorità e di scontro di civiltà, usando parole che sicuramente non favoriscono il dialogo.
Tuttavia, in questo momento in cui si preparano grandi coalizioni, io vorrei mandare, da qui, il mio messaggio di grande solidarietà e di grande sostegno alle donne afghane, saudite, iraniane, kuwaitiane, cecene, alle donne di tutti quei paesi che in questo momento lottano e che lotteranno anche nei prossimi anni.
Spero veramente che questa grande coalizione contro il terrorismo non significhi mettere ancora una volta in sordina il problema dei loro diritti.
Signora Presidente, mi sembra legittimo che nel quadro delle mozioni di procedura si sia potuto ritornare sulle dichiarazioni assolutamente scandalose del futuro Presidente dell' Unione Berlusconi.
E la richiesta del mio collega e presidente del mio gruppo, onorevole Barón Crespo, e del collega Hannes Swoboda, è proprio di condannare esplicitamente queste dichiarazioni.
Sappiamo tutti quanto ampio sia stato in quest' Assemblea il consenso nel respingere i rischi di amalgama e a denunciare tutto quanto possa apparire come una guerra fra civiltà.
Ebbene, noi ci aspettavamo una condanna esplicita da parte sua della dichiarazione dell' onorevole Berlusconi, ecco il senso della mia mozione di procedura.
Signora Presidente, le dichiarazioni dell'onorevole Poettering, sicuramente attendibili, hanno dimostrato che egli rappresenta soltanto una parte del proprio gruppo politico. Non appena ha finito di parlare, infatti, l'onorevole Santini ha affermato esattamente il contrario di quanto che era stato esposto dall'onorevole Poettering in ordine alla posizione del gruppo dei cristiano-democratici.
Sarebbe dunque un gesto di coerenza se l'onorevole Poettering esortasse le colleghe e i colleghi di Forza Italia appartenenti al PPE ad associarsi al parere espresso dal proprio gruppo politico. Ciò che ha detto l'onorevole Fiori in conclusione dimostra, infatti, che l'onorevole Poettering ha manifestato l'opinione non dell'intero gruppo cristiano-democratico ma soltanto di una parte di esso.
Signora Presidente, pur non avendola udita personalmente, so che varie colleghe e colleghi che hanno ascoltato le sue dichiarazioni alla radio e alla televisione hanno detto che lei ha formulato un'eccellente posizione a nome del Parlamento europeo in risposta alle affermazioni del Presidente Berlusconi e mi hanno assicurato espressamente che la posizione della onorevole Nicole Fontaine era esattamente quella che doveva assumere il Parlamento europeo.
Vorrei tuttavia pregarla di fare quanto segue: poiché la sua posizione riflette evidentemente l'opinione della maggioranza di quest'Assemblea, lei dovrebbe trasmetterla ancora una volta espressamente al Presidente Berlusconi pregandolo al tempo stesso - al fine di dissipare qualunque dubbio - di rilasciare un parere sulla posizione stessa.
Se il suo relativismo culturale è stato, in effetti, soltanto oggetto di un malinteso, la sua lettera, signora Presidente, e la relativa risposta del Presidente Berlusconi sarebbero senz'altro utili.
Onorevole Schulz, trasmetterò molto volentieri al Presidente Berlusconi il mio comunicato dell' 11 settembre nonché la dichiarazione che ho reso il 19 settembre a seguito del ricevimento che ho dato.
Gli ambasciatori della Lega araba avevano chiesto di incontrarmi personalmente per comunicarmi le loro preoccupazioni e, al termine di quell' incontro di fondamentale importanza, al contempo molto denso e molto ricco, ho reso una dichiarazione che più chiara non si può.
Allegherò anche la mia dichiarazione del 22 settembre, con la quale il Consiglio europeo si è risolutamente impegnato a lottare contro il terrorismo e nella quale affermo molto solennemente l' interesse dell' Unione europea a difendere le società democratiche e multiculturali.
Infine, allegherò il mio discorso privo di ambiguità ricordato dalla onorevole Banotti alla sessione straordinaria dei Capi di Stato e di governo.
Potrei anche allegare le dichiarazioni che ho reso alla televisione ellenica, visto che in quel momento mi trovavo in visita ufficiale in Grecia.
Signora Presidente, credo che le parole del Presidente del Consiglio italiano siano state da alcuni fraintese, da altri strumentalizzate a fini di politica interna, utilizzando poi il palcoscenico del Parlamento europeo, strumentalizzandole anche a fini europei.
Come possono testimoniare gli oltre 200 parlamentari europei del Partito popolare europeo che hanno partecipato a Roma alla Quattro giorni di studio, in occasione dell'incontro svoltosi con il Presidente del Consiglio italiano Berlusconi, quest'ultimo ha illustrato le posizioni del governo e la sua personale posizione sulla vicenda del terrorismo e sulla crisi mediorientale.
Anche parlamentari del Partito popolare europeo, che non appartengono in Italia alla nostra coalizione di governo, possono testimoniare qual è il pensiero del Presidente del Consiglio italiano, che non è quello che hanno voluto far apparire certi giornali, né è quello che ha voluto far apparire in quest'Aula la sinistra.
(Interruzione da parte dell'onorevole Schultz) .
Onorevole Schultz, io non l'ho interrotta.
La prego almeno di essere educato, ma evidentemente l'educazione non fa parte della sua cultura.
La prego di non interrompere e di imparare innanzitutto l'educazione.
Perché si innervosisce così?
Signora Presidente, invece di occuparsi delle vicende interne del Partito popolare europeo, l'onorevole Schultz farebbe bene ad occuparsi di quelle del suo gruppo, che è minoritario in questo Parlamento e che ha perso le elezioni in Italia.
Evidentemente, certe manifestazioni di nervosismo dimostrano la difficoltà politica che vive il suo gruppo in questo momento.
Signora Presidente, il Presidente del Consiglio italiano ha fatto una proposta molto concreta e vorrei che il Parlamento europeo si esprimesse su questo tema.
Ne sono testimoni - ripeto - le centinaia di parlamentari del Partito popolare presenti a Roma.
La proposta è quella di un intervento economico forte dell'Unione europea a sostegno del popolo palestinese, perché la crescita economica del popolo palestinese contribuisca a diminuire le tensioni politiche esistenti.
Si tratta di un tema di confronto, di una proposta concreta fatta dal Presidente del Consiglio italiano, a tutela e a difesa del popolo palestinese che vive in situazioni economiche difficili, nella chiara consapevolezza che la crisi mondiale si risolve disinnescando la crisi in Medio Oriente.
E il Presidente del Consiglio italiano ha incontrato sia gli israeliani sia i palestinesi.
E' su questo tema che vorrei che il Partito socialista si confrontasse in quest'Aula, invece di fare propaganda elettorale.
I democratici di sinistra sono in difficoltà.
Signora Presidente, vedo che sono molto nervosi i colleghi della sinistra.
Come dicevo, vorrei che facessero un dibattito su cose concrete e non utilizzassero il Parlamento europeo per fare propaganda politica ed elettorale.
In Italia hanno deciso i cittadini, ha vinto il centrodestra, Silvio Berlusconi è Presidente del Consiglio, la sinistra ha perso.
Signora Presidente, non voglio rispondere all'onorevole Tajani, bensì fare due constatazioni.
Non ho interrotto l'onorevole Tajani, anzi l'ho ascoltato attentamente e mi sono, in via del tutto eccezionale, permesso di ridere delle sue affermazioni particolarmente acute.
Se siamo già arrivati al punto che è vietato fare una cosa simile in questo Parlamento!
Forse nella situazione italiana non è consentito ridere del governo...
Comunque non l'ho interrotto e fra l'altro devo dire che non valeva neppure la pena di interrompere le sue dichiarazioni!
Signora Presidente, una mozione d' ordine.
In seguito alle tragedie di New York e Washington, inevitabilmente molti altri aspetti delle nostre vite sono cambiati per sempre e desidero chiedere alla Commissione di rilasciare una dichiarazione sul tema degli aiuti di Stato alle compagnie aeree.
In un piccolo paese periferico come il mio, la sopravvivenza di una compagnia aerea è di vitale importanza per l' economia e in Irlanda più di 700 posti di lavoro presso Aer Lingus sono già in pericolo.
Chiedo alla Commissione di revocare il divieto di concedere aiuti di Stato alle compagnie aeree nazionali di dimensioni particolarmente ridotte.
Senz' altro, onorevole Banotti, la ringrazio per il suo intervento; inoltreremo la sua richiesta alla Commissione.
Signora Presidente, la onorevole Banotti ha già sollevato la questione dell' effetto degli attentati terroristici sulle compagnie aeree.
Ma non sono solo le compagnie aeree: l' industria europea del turismo è la più grande industria europea, e il World Travel and Tourism Council stima che attualmente due milioni di posti di lavoro potrebbero andare perduti in Europa.
E' una questione molto seria e spero che la Commissione e il Consiglio possano occuparsene e presentare proposte volte ad alleviare la gravità della situazione, poiché le conseguenze potrebbero essere tragiche.
Sono appena rientrato dagli Stati Uniti dove le presenze in hotel sono attualmente a circa il 20 percento della capacità e le compagnie aeree operano al 25-33 percento della capacità.
La reazione è stata enorme e spero che il Consiglio e, in particolare, la Commissione possano fare qualcosa di utile prima che la situazione in Europa si aggravi davvero.
Signora Presidente, una mozione d' ordine sull' industria dell' aviazione in Europa, e in particolare sulla compagnia di bandiera irlandese che entro poche settimane fallirà, se la Commissione non renderà meno severi i suoi orientamenti sugli aiuti di Stato per le compagnie aeree.
In Irlanda c' è anche una ex impresa statale, che adesso è stata privatizzata e che presta servizi di manutenzione alle compagnie aeree.
Anche detta azienda si trova in gravi difficoltà.
Come ha detto l' onorevole Provan, anche l' industria del turismo si trova in una situazione di ulteriore difficoltà, dopo la crisi scoppiata in seguito all'epidemia di afta epizootica.
Signora Presidente, la invito a ricorrere ai suoi buoni uffici per trasmettere alla Commissione la preoccupazione di questo Parlamento per l' impatto delle atrocità dell' 11 settembre in Europa, dove sono in pericolo migliaia, se non milioni di posti di lavoro.
E' essenziale, se vogliamo dimostrare l' importanza di questo Parlamento per le vite degli Europei, fare uso della nostra influenza per salvare questi posti di lavoro e garantire che, nell' attuale situazione, la Commissione non applichi orientamenti rigidi e improntati all' ideologia.
Onorevole De Rossa, in effetti è estremamente importante e trasmetterò molto volentieri questo messaggio alla Commissione.
La signora Commissario peraltro desidera intervenire.
. (EN) Signora Presidente, certo il tema è già stato discusso a una riunione della Commissione.
Quest' ultima ha avuto contatti con compagnie aeree europee ed estere e si è parlato degli aiuti di Stato o delle assicurazioni e su come incanalarli.
Devo riferire la questione alla mia collega, il Commissario de Palacio, che, in possesso di tutti i dettagli, potrà darvi maggiori informazioni, ma vi assicuro che il tema è stato oggetto di discussioni e ci interessa trovare una soluzione.
Ne parlerò con i miei colleghi alla Commissione e spero che quanto prima vi si possa fornire una risposta completa sulle vostre domande in materia di compagnie aeree e aiuti di Stato, o fornire comunque aiuto tramite altri canali.
Grazie, signora Commissario.
D' altro canto noto che la comunicazione verte sugli orientamenti relativi alle reti transeuropee di trasporto, per cui la questione potrebbe dunque essere affrontata anche domani in occasione della comunicazione della Commissione.
Signora Presidente, sono molto lieto che l' onorevole De Rossa abbia sollevato il tema.
Entrambi rappresentiamo lo stesso collegio elettorale.
Sarebbe un vero disastro per tutti i lavoratori e per tutta l' Irlanda.
Voglio ricordare alla signora Commissario che l' Irlanda è un' isola all' interno della Comunità.
E' molto difficile operare senza una linea aerea come quella di bandiera, la Aer Lingus.
Gli Stati Uniti sono stati molto veloci nel decidere di assistere le compagnie aeree nel loro paese.
Mi pare che la Commissione dovrebbe decidere velocemente sulla necessità di sostenere le compagnie aeree come la Aer Lingus e la Sabena.
Per l' Irlanda è assolutamente indispensabile avere una fonte garantita di trasporto aereo che la colleghi al resto del mondo.
Invito la signora Commissario a decidere in tempi brevi sulla questione.
Troppi posti di lavoro e il benessere di troppe famiglie sono in pericolo a meno che non si possa fare qualcosa.
Mi rendo conto che non rientra proprio nel suo mandato parlare del tema in questa sede, ma spero che al più tardi questa settimana la Commissione rilasci una dichiarazione positiva.
Signora Presidente, sfortunatamente a questo punto molti hanno lasciato l' Aula, tuttavia voglio attirare l' attenzione del Parlamento sull' assassinio di un giornalista, Martin O' Hagan, da parte di paramilitari lealisti venerdì scorso.
E' solo l' ennesimo esempio della grave situazione dei diritti umani in Irlanda del Nord.
Anche alcuni avvocati che si occupavano di diritti umani sono stati assassinati dai paramilitari lealisti.
Solo pochi anni fa Rosemarie Nelson, madre di figli piccoli, è stata assassinata dai paramilitari lealisti poiché era un avvocato che si occupava di diritti dell' uomo.
La questione è seria.
Spesso in questo Parlamento discutiamo di risoluzioni sugli avvocati che si occupano dei diritti umani e di giornalisti assassinati nell' esercizio del loro dovere in altre parti del mondo.
Questa situazione all' interno dell' Unione europea va avanti da molto tempo ed è estremamente grave.
I giornalisti hanno il diritto di esporre i misfatti, e il diritto internazionale sancisce il diritto degli avvocati dei diritti umani di rappresentare le persone nei tribunali.
Invece vengono osteggiati e coloro che sono sufficientemente coraggiosi da farlo hanno perso la vita.
E' una vera tragedia.
La ringrazio, onorevole McKenna, di aver ripreso la dichiarazione che ho reso in apertura di seduta.
Incidente avvenuto alla fabbrica AZF a Tolosa e revisione della politica della tutela ambientale nell'Unione .
L' ordine del giorno reca la dichiarazione della Commissione sull' incidente avvenuto alla fabbrica AZF di Tolosa e la revisione della politica della tutela ambientale nell' Unione.
Ha facoltà la signora Commissario.
. (EN) Signora Presidente, l'incidente di Tolosa è avvenuto poco dopo le ore 10.00 del 21 settembre presso la ditta Grande Paroisse a Tolosa.
Questa fabbrica di fertilizzanti è di proprietà di Atofina, la filiale chimica del Gruppo TotalFinaElf.
Fra le altre sostanze pericolose, deteneva ingenti quantitativi di ammoniaca liquefatta e cloro, combustibili, nitrato di ammonio solido e fertilizzanti, oltre al metanolo.
Gli effetti di quella che sembra essere stata un'esplosione massiccia di nitrato di ammonio si sono sentiti a grande distanza dai confini della fabbrica.
Secondo gli ultimi dati, 29 persone sono rimaste uccise, 30 si trovano ancora in ospedale in gravi condizioni e in totale circa 2400 sono rimaste ferite.
L'incidente ha colpito anche due altri stabilimenti chimici nelle vicinanze.
Ha reso inabitabili molte abitazioni e danneggiato il sistema di distribuzione dell'elettricità.
Inoltre, importanti sono anche gli effetti psicologici sulla popolazione che inizialmente ha creduto che si trattasse di un attentato terroristico.
Questo incidente è forse il peggiore di questo tipo verificatosi in Europa dal 1921, quando un'esplosione presso l'azienda tedesca BASF fece 561 vittime.
La settimana scorsa un rappresentante del Gruppo TotalFinaElf ha incontrato i servizi responsabili della mia Direzione generale per fornire informazioni dettagliate sull'incidente.
Inoltre, il ministero francese dell'ambiente ha fornito informazioni alla Commissione.
Tuttavia, ancora non si conoscono le cause esatte dell'incidente e le tre indagini condotte da Atofina, dal ministero dell'ambiente e dal procuratore generale potrebbero durare a lungo.
AZF era completamente coperta dalla direttiva Seveso II, che mira a prevenire grandi incidenti industriali e a limitarne le conseguenze per gli esseri umani e per l'ambiente.
Il suo campo di applicazione classico sono gli impianti chimici e di stoccaggio.
La direttiva obbliga l'operatore di questi impianti a realizzare una vasta politica di prevenzione di incidenti, un sistema di gestione della sicurezza e piani di emergenza interni.
E' tenuto a preparare una relazione sulla sicurezza e a inviarla alle autorità preposte al controllo, che a loro volta hanno il compito di ispezionare il sito a scadenze regolari, e anche di garantire che i piani di emergenza esterni siano realizzati e testati periodicamente.
Inoltre, coloro che abitano nelle vicinanze dell'impianto devono essere informati dei rischi che derivano dall'impianto e di come comportarsi in caso di incidente.
La direttiva è entrata in vigore nel 1999 ed ha sostituito l' originaria direttiva Seveso del 1982, adottata in seguito a grandi incidenti industriali negli anni '70.
Si è trattato della prima legislazione comunitaria in materia di gestione del rischio industriale.
Non è un segreto che gli Stati membri hanno recepito in ritardo la direttiva Seveso II.
Nessuno Stato membro ha passato in tempo la legislazione di recepimento o ne ha inviato notifica alla Commissione in tempo.
Pertanto la Commissione ha avviato procedimenti di infrazione contro tutti e 15 gli Stati membri per mancata comunicazione o comunicazione incompleta delle misure di trasposizione.
Nel frattempo la Commissione ha citato cinque Stati membri di fronte alla Corte di giustizia europea: Belgio, Austria, Germania, Irlanda e Portogallo.
Per la Francia, la Commissione il 18 luglio 2001 ha deciso di rivolgersi alla Corte per trasposizione incompleta.
Tuttavia, voglio dire chiaramente oggi che i motivi per l'appello alla Corte contro la Francia non possono essere in alcun modo direttamente collegati all'incidente di Tolosa in termini di una possibile violazione degli obblighi ai sensi della direttiva Seveso II.
Attualmente, nonostante le voci circolate sulla stampa, la Commissione non ha alcuna indicazione che ci sia stata negligenza né da parte dell'operatore nella gestione dell'impianto o nell'applicazione della direttiva Seveso II, né da parte delle autorità di controllo francesi responsabili dell'ispezione del sito.
Stando alle informazioni ricevute dal ministero francese dell'ambiente, l'analisi del rischio, inclusi possibili incidenti, era stata condotta dall'operatore del sito, ma questa non aveva contemplato il caso di un'esplosione massiccia di nitrato di ammonio.
Gli ultimi aggiornamenti risalgono al 2000 e 2001.
Era presente un sistema di gestione della sicurezza e il sito veniva ispezionato circa due volte l'anno.
L'ultima ispezione era stata condotta nel maggio 2001.
Erano presenti piani di emergenza interni ed esterni.
Un piano urbanistico della prefettura imponeva limitazioni su tutte le nuove attività di costruzione nelle vicinanze dell'impianto.
Passo ora al seguito.
A poco più di una settimana dall'incidente è ancora troppo presto per trarre conclusioni.
Il comitato di regolamentazione creato ai sensi della direttiva Seveso II, presieduto dalla Commissione e composto dai rappresentanti di tutti gli Stati membri, si riunirà dal 10 al 12 ottobre per discutere, fra l'altro, dell'incidente e del suo seguito.
Quali sono le ripercussioni dell'incidente di Tolosa sul previsto emendamento della direttiva Seveso II?
Vi ricorderete che dopo l'incidente di Baia Mare, la perdita di cianuro in Romania nel gennaio 2000, ho istituito una task force che ha presentato la sua relazione finale nel dicembre dell'anno scorso.
Parallelamente, dopo la disastrosa esplosione nella fabbrica di fuochi di artificio a Enschede, in Olanda, nel maggio 2000, i miei servizi hanno organizzato due seminari europei per esperti di sostanze pirotecniche ed esplosive.
La perizia e le raccomandazioni che ne sono seguite sono andate a far parte di una proposta di emendamento della direttiva Seveso II, volta ad ampliarne il campo di applicazione per coprire gli impianti che prima non vi rientravano.
Il progetto di proposta è stato sottoposto a un processo di consultazione pubblica al quale hanno partecipato tutti gli interessati e l'approvazione da parte della Commissione era prevista per settembre.
Dovremmo andare avanti con questo emendamento, il che non significa che non si debba tenere in debito conto l'incidente di Tolosa.
C'è infatti un aspetto molto importante che ha reso ancora più gravi le conseguenze degli incidenti di Tolosa ed Enschede, cioè la prossimità degli impianti alle aree abitate.
Il nuovo articolo 12 sulla pianificazione territoriale nella direttiva Seveso II mira, nel lungo termine, a separare gli impianti industriali pericolosi dalle zone abitate o da altri luoghi frequentati dal pubblico.
Sebbene l'inclusione per la prima volta di tale disposizione nella legislazione comunitaria costituisca un grande passo avanti, la Commissione e gli Stati membri devono ancora fare esperienza quanto alla sua attuazione.
Inoltre, la disposizione si applica alla pianificazione di nuovi siti industriali, di nuovi insediamenti residenziali, e non si applica con forza retroattiva alle situazioni esistenti, come Tolosa, dove l'aumento della densità della popolazione ha fatto sì che le aree residenziali si siano continuamente avvicinate al sito industriale che esisteva dagli anni '20.
Per poter assistere gli Stati membri ad attuare questa disposizione, nel 1999 è stato pubblicato un documento guida sulla pianificazione territoriale e l'idea di organizzare in Francia un seminario europeo sulla pianificazione territoriale era già stata lanciata prima dell'incidente di Tolosa.
