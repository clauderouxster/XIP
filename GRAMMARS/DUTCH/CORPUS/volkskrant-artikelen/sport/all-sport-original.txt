02:47
Een vreemdeling die de Noord-Franse hel trotseert

Wielrennen  Van onze verslaggeefster Marije Randewijk

ROUBAIX - In West-Europa heeft lang het geloof bestaan dat toekomstige wielerkampioenen de passie voor de sport met de paplepel ingegoten dienen te krijgen. De held van morgen laat zich vormen door de adoratie voor de held van vandaag. Zonder die opleiding is het winnen van de klassiekers bijna onbegonnen werk.

Samen met de Ronde van Vlaanderen wordt het verleden in Parijs-Roubaix graag geromantiseerd. Maar de drie renners op het podium van zondag hadden het meeste van horen zeggen. De Australische winnaar, Stuart O’Grady, en de Duitse nummer drie, Steffen Wesemann, groeiden op in een land zonder wegcultuur; Juan Antonio Flecha werd in Spanje groot met de successen van ronderenners als Delgado en Indurain.

O’Grady haalde zondag wel herinneringen op aan de zege van Hennie Kuiper in 1983. Hij kreeg er pas drie jaar na dato een video van in handen. Het was de eerste keer dat hij de beelden van kasseien en met modder besmeurde renners zag. O’Grady was toen al 13.

Bijna een kwart eeuw later stond hij zelf op het hoogste podium met een kei te zwaaien. Volgens zijn ploegleider een topmoment in de Australische wielergeschiedenis. De 33-jarige renner zelf zei daar op weg naar Roubaix niet bij stil te hebben gestaan. ‘Misschien dat er een paar foto’s in de krant komen’, zei hij ironisch.

O’Grady poogde de waarde van zijn zege te vergelijken met het olympisch goud dat hij veroverde in Athene. Dat zou een West-Europeaan nooit hebben gedaan. Daar heeft olympisch succes (nog) geen grote betekenis, zeker niet als de titel is behaald op de baan en samen met een ploegmaat (Brown).

Het maakte van de winnaar zondag een vreemdeling in de Hel. O’Grady werd op de kasseien niet tot de favorieten gerekend. Nooit bereikte hij met de besten het Velodrome, terwijl zijn ploegmaat Fabian Cancellara bij de start in Compiège nog doceerde dat je Parijs-Roubaix eerst moet verliezen om er te kunnen winnen.

O’Grady groeide op in Australië en had zondag lak aan die filosofieën. Hij profiteerde van de warmte en van het tactische meesterwerk dat zijn ploeg had bedacht. De puzzel viel voor CSC precies in elkaar. ‘Het was gewoon ‘one of those days’, zei de Australiër.

Maar zo vreemd was de overmacht van de ploeg van Riis nu ook weer niet. In oktober van 2006 reed een belangrijk deel van de ploeg al over de kasseien om het nieuwe materiaal te testen, in januari van dit jaar ging ze terug. En vorige week was iedereen erbij voor de laatste verkenning.

CSC had op elk moment van de dag de koers in handen. Het stuurde drie renners mee in de eerste belangrijke ontsnapping van de dag. Na 31 kilometer vonden 34 renners elkaar. O’Grady was een van hen, maar hoefde door het werk van zijn ploegmaats Breschel en Roberts de handen niet uit de mouwen te steken.

Hij had echter de pech dat hij door een lekke band in Arenberg terugwaaide in het peloton waar de favorieten Boonen, Cancellara en Hoste elkaar gezelschap hielden en geen trap te veel wilden doen. Toen hij eens goed om zich heen keek, vond hij nieuwe moed. ‘Ik voelde me niet zo slecht als de anderen eruit zagen.’

Met Cancellara, de winnaar van 2006, waagde hij een nieuwe aanval op het moment dat Flecha, een van de outsiders, de sprong naar de kopgroep maakte. Maar het plan was nog niet bedacht of O’Grady ging onderuit. Het oponthoud was kort.

Een nieuw onderhoud met Cancellara leerde dat die niet de benen had voor een nieuwe zegetocht. Nog voordat de Zwitser het verhaal over zijn lijdensweg beëindigde, was O’Grady al vertrokken. Met Wesemann reed hij naar de kopgroep, een inspanning waarvoor Boonen en Hoste later de kracht misten.

Nauwelijks voorin postgevat, besloot O’Grady tot een nieuw avontuur. Die manoeuvre keek hij af van Cancellara, met wie hij afgelopen week keer op keer de dvd van Parijs-Roubaix 2006 had afgespeeld. Als vandaag dan toch zijn dag was, dan wilde de Australiër net als de Zwitser liefst alleen aankomen in het Velodrome.

Het was zijn eerste overwinning sinds 2004, het jaar waarin O’Grady olympisch kampioen werd, een etappe in de Tour en de HEW Cyclassics won. Toen hij in 2006 de overstap naar CSC maakte, overtuigde Sunderland zijn landgenoot ervan zijn ambities voor de groene trui en de massasprints te laten varen en zich op de klassiekers te richten.

Zo vreemd was die gedachtegang niet. O’Grady stond in 2003 op het podium van de Ronde van Vlaanderen, naast Peter van Petegem en Frank Vandenbroucke. ‘Ballerini, Museeuw, Van Petegem, Tsjmil, dat waren mijn helden: ik heb me altijd afgevraagd hoe ze al die grote wedstrijden wonnen, het zag er zo zwaar uit.’

De Australiër heeft het antwoord gevonden. Flecha, die in het Velodrome nauwelijks nog op zijn benen kon staan, zoekt verder. ‘Als je in het Velodrome aankomt, kun je nooit ontevreden zijn’, zei de kopman van Rabobank trots over zijn tweede plaats. Zijn West-Europese collega’s zouden daar waarschijnlijk anders over hebben gedacht. 
02:47
Op zoek naar een wasstraat

Ron Meerhof, Jiri Büller

Om 12.56 uur passeert no. 8364 hardlopend het 25-kilometerpunt op de Laan van Zuid. Dat is bijzonder, want alle andere lopers om hem heen wandelen op dat moment. Ze pakken vier, vijf bekertjes water tegelijk of verdringen elkaar rond een waterton.

De 38-jarige Pedro Heezen uit Rhoon slaat het tafereel bezorgd gade. ‘Moet je kijken, dit zijn afgetrainde atleten. Deze jongens trainen allemaal zes of zeven keer in de week en lopen normaal gesproken tijden onder de drie uur. Die 10 duizend recreanten moeten nog komen. Hoe moet dat nou? Ach ach, dat wordt een slachting.’

Heezen staat zijn maten van de Spijkenisser atletiekvereniging Spark aan te moedigen. Zelf is hij geblesseerd. ‘En dat vind ik he-le-maal goed. Want dit is niet gezond.’

Rond enen steekt de ene na de andere atleet tussen de waterkraampjes door de stoep op, het parcours af. ‘Het is gewoon veel en veel en veels te warm’, hijgt Marcel Flinterman, een tanige 44-jarige uit Naaldwijk. ‘Vorig jaar liep ik 2 minuut 52. Dit jaar ben ik in topvorm. Ik wilde er 4 minuten af. Maar wat niet gaat, dat gaat niet. Op deze manier kom ik boven de drie uur, en daar heb ik geen zin in. Ik stap op de metro.’

Even later stapt de 44-jarige Harrie van de Ven uit. Zijn snelste tijd is 3 uur en 11 minuten. Maar vandaag stapt hij na tweederde op de metro. ‘Ik pas. Op tijd. Want je voelt het niet goed aankomen, als het misgaat. Ik ben al eens in het ziekenhuis beland.’ Anderhalve kilometer terug had hij een zwarte vrouw langs de kant zien liggen. Dat gaf de doorslag.

In de week voorafgaand aan de marathon heeft de organisatie steeds dringender waarschuwingen doen uitgaan naar de lopers; ze moesten hun streeftijd naar beneden bijstellen, drink niet te veel maar ook niet te weinig, dat soort dingen. Maar vooral: lopers zijn zélf verantwoordelijk voor hun gezondheid.

Maar wat heeft de organisatie nou zelf gedaan om de gevolgen van de onverwachte hitte in praktische zin te beperken? Op de eerste 25 kilometer is de muziek prima georganiseerd. De lopers zijn dan inmiddels liefst acht hoempa- en blaasorkestjes gepasseerd. Maar ze hebben meer behoefte aan een douche.

‘D’r staat níks’, zegt Van de Ven. ‘Geen sproeier of wat dan ook. Terwijl ze dit toch al een week van tevoren zagen aankomen. Er had elke paar kilometer een sproeier moeten staan.’

Een meter of 30 vanwaar Van de Ven zijn noodkreet slaakt, staat overigens wel degelijk een sprinkler, de eerste die de lopers verkoeling moet brengen. Maar het is begrijpelijk dat-ie hem over het hoofd ziet: het is één enkel staafje dat een fijn nevelwolkje van een meter of 2 doorsnee verspreidt. ‘Jezus’, steunt een doorzetter in het voorbijgaan. ‘Dat had toch een complete wasstraat moeten zijn!?’ Hij moet nog 9 kilometer naar de volgende ‘douche’.

Tot overmaat van ramp begint tegen halftwee op de Laan op Zuid het water op te raken. Buren en toeschouwers schieten te hulp. Ze vullen tonnen en emmers via een brandkraan, of zetten de tuinslang op verhitte voorbijgangers. Even later zijn er bijna geen bekers meer. De organisatie tovert er een paar duizend ergens vandaan. Nog geen halfuur later zijn ook die op.

Om bij tweeën staan er opeens een paar honderd waterpakken van anderhalve liter. Ook die berg slinkt zienderogen en de lopers blijven maar komen, uit de richting van het Feyenoord-stadion. Nu komen de mensen die het allerhardst verkoeling nodig hebben. Is die er dadelijk nog? ‘Nou gaat de slachting pas écht beginnen’, zegt een toeschouwer grimmig.

Dan, om twee uur, komt het verlossende woord: de marathon is afgelast. ‘Het hoeft niet meer. Wandel maar naar de Coolsingel’, zeggen de wateruitdelers tegen de deelnemers. Meteen volgen de geruchten. Er zou een dode zijn. Nee, het is afgelast omdat overal het water op is, weet een ander.

Even later blijkt het weer anders te zitten. De marathon is niet afgelast, het parcours is alleen ingekort. De organisatie heeft de lus naar Kralingen, een stuk van bijna 15 kilometer uit het parcours gehaald. De wedstrijd gaat door.

Maar voordat dat nieuws goed en wel is doorgedrongen, komt er alweer een nieuwe oekaze. Het is over. Iedereen moet zo rustig mogelijk naar de finish op de Coolsingel gaan. Alle deelnemers krijgen een medaille.

Op de Coolsingel loopt de 58-jarige Tom Weeber uit Leiden, medaille om de nek en bossen bloemen in de handen, maar toch teleurgesteld. ‘Ik zat goed op mijn schema van 4.30 uur. Ik heb er hard voor getraind, wel drie of vier keer in de week. Je leeft er toch naartoe, we hebben er thuis menig crisis over gehad.’

Maar begrip heeft hij wel voor het besluit. ‘Wij senioren zijn het probleem niet. Wij kijken wel uit. Maar dit is geen loopweer voor onervaren mensen. Ik zag al in de eerste 5 kilometer mensen zwabberen. Een meisje naast me kreeg maagkrampen. Ze had zelf niks te drinken bij zich. Het was haar eerste marathon, ze was veel te hard van start gegaan. Dáár kan het dan verschrikkelijk misgaan.’
12:18
Krajicek klimt op ranglijst

ANP

RIJSWIJK - Tennisster Michaëlla Krajicek heeft met het bereiken van de kwartfinales in het toernooi van Charleston goede zaken gedaan op de wereldranglijst.

De 18-jarige Almeerse klom maandag veertien plaatsen, van de 54e naar de 40e positie. Daarmee nadert ze haar beste klassering uit september vorig jaar. Toen stond Krajicek 34e.

In Charleston won ze van de als eerste geplaatste Nicole Vaidisova en de Oostenrijkse Sybille Bammer, maar verloor ze in de kwartfinales van de Russin Vera Zvonareva.

De Belgische Justine Henin behield de eerste plaats op de wereldranglijst. Maria Sjarapova (Rus) bleef tweede en Amélie Mauresmo (Fra) derde.
 12:51
Erwin Koeman ontbreekt bij training Feyenoord

ANP

ROTTERDAM - Trainer Erwin Koeman laat maandagmiddag de training van het zieltogende Feyenoord over aan zijn assistenten John Metgod en Henk Duut.

De coach van de Rotterdamse ploeg ontbreekt om privéredenen. Dat hebben een woordvoerder van Feyenoord en de zaakwaarnemer van Koeman maandag onafhankelijk van elkaar bevestigd.

‘Je moet er niets achter zoeken. Er is niets aan de hand. Het komt wel vaker voor dat Koeman de maandagtraining mist door andere afspraken’, liet de zegsman van Feyenoord weten.
13:34
IJshockeyers verliezen van Frankrijk

ANP

QIQIHAR - De Nederlandse ijshockeyers hebben maandag bij het wereldkampioenschap in Divisie I in groep A verloren van Frankrijk. De ploeg van bondscoach Tommie Hartogs ging in de tweede wedstrijd in China met 4-2 (1-1 2-1 1-0) onderuit.

Zondag hield Oranje verrassend een punt over aan het duel met titelfavoriet Polen. Oranje verloor toen wel de shoot-out, waardoor Polen een punt meer kreeg.

Nederland stond maandag na de eerste periode op gelijke hoogte met de Fransen, 1-1. De Nederlandse treffer kwam van Simon de Wit. In de tweede periode kwam Frankrijk op voorsprong: 3-2.

Jamie Schaafsma scoorde voor Nederland. In de derde periode slaagde Oranje er niet in de achtstand weg te werken. Frankrijk won ook deze periode met 1-0 en bepaalde de eindstand hiermee op 4-2.

Nederland is dinsdag vrij. Woensdag staat het duel met Kazachstan op het programma.
12:18
Krajicek klimt op ranglijst

ANP

RIJSWIJK - Tennisster Michaëlla Krajicek heeft met het bereiken van de kwartfinales in het toernooi van Charleston goede zaken gedaan op de wereldranglijst.

De 18-jarige Almeerse klom maandag veertien plaatsen, van de 54e naar de 40e positie. Daarmee nadert ze haar beste klassering uit september vorig jaar. Toen stond Krajicek 34e.

In Charleston won ze van de als eerste geplaatste Nicole Vaidisova en de Oostenrijkse Sybille Bammer, maar verloor ze in de kwartfinales van de Russin Vera Zvonareva.

De Belgische Justine Henin behield de eerste plaats op de wereldranglijst. Maria Sjarapova (Rus) bleef tweede en Amélie Mauresmo (Fra) derde.
 12:51
Erwin Koeman ontbreekt bij training Feyenoord

ANP

ROTTERDAM - Trainer Erwin Koeman laat maandagmiddag de training van het zieltogende Feyenoord over aan zijn assistenten John Metgod en Henk Duut.

De coach van de Rotterdamse ploeg ontbreekt om privéredenen. Dat hebben een woordvoerder van Feyenoord en de zaakwaarnemer van Koeman maandag onafhankelijk van elkaar bevestigd.

‘Je moet er niets achter zoeken. Er is niets aan de hand. Het komt wel vaker voor dat Koeman de maandagtraining mist door andere afspraken’, liet de zegsman van Feyenoord weten.
