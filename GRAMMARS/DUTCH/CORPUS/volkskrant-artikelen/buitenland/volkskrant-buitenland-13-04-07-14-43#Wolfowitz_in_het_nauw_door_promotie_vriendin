14:43
Wolfowitz in het nauw door promotie vriendin

ANP/AFP

WASHINGTON - De positie van Paul Wolfowitz als president van de Wereldbank komt steeds verder onder druk te staan. De Amerikaan zou zijn vriendin Shaha Riza een promotie en salarisverhoging hebben bezorgd en daarbij de regels van het internationale instituut hebben overtreden.



De raad van bestuur van de Wereldbank liet vrijdag weten dat Wolfowitz nooit toestemming heeft gekregen voor de forse loonsverhoging die hij op eigen houtje zou hebben geregeld. In een verklaring schrijven de 24 leden van de raad dat ze buiten de procedure zijn gehouden en plaatsen daarom grote vraagtekens bij de handelwijze van Wolfowitz.

Salarisverhoging
De Amerikaan zou zijn vriendin Shaha Riza de salarisverhoging na een promotie hebben bezorgd en daarbij de regels van het internationale instituut hebben overtreden. In een verklaring schrijven de 24 leden van de raad dat ze buiten de procedure zijn gehouden en plaatsen daarom grote vraagtekens bij de handelwijze van Wolfowitz.

De personeelsvereniging van de Wereldbank in Washington vroeg donderdag al om het vertrek van Wolfowitz. In een brief staat dat de president van de bank moet erkennen dat ‘zijn handelwijze de integriteit en doelmatigheid van de Wereldbank heeft geschaad en dat hij het vertrouwen van het personeel in zijn autoriteit heeft verwoest.’

Vergissing
Wolfowitz erkende eerder dat het een vergissing is geweest de promotie te eisen van een vrouw bij de bank met wie hij persoonlijk banden heeft gehad.

Onlangs kwam aan het licht dat Riza, een voormalige communicatiefunctionaris van de Wereldbank, in september 2005 haar baan bij de Wereldbank verliet voor een post bij het ministerie van Buitenlandse Zaken. Dat gebeurde een half jaar nadat Wolfowitz de topman van de Wereldbank was geworden. Haar loon bleef ze echter van de Wereldbank ontvangen. Volgens de Amerikaanse pers is haar loon sinds haar vertrek steeds toegenomen. Haar jaarsalaris bedroeg na verloop van tijd bijna 200.000 dollar. Dat is meer dan de Amerikaanse minister van Buitenlandse Zaken Condoleezza Rice verdient.

Geloofwaardigheid
‘Deze zaak tast de geloofwaardigheid van de Wereldbank aan’, zei minister Bert Koenders voor Ontwikkelingssamenwerking vrijdag na afloop van de ministerraad. De bewindsman, die volgende week de voorjaarsvergadering van de Wereldbank bijwoont, wil precies weten wat er is gebeurd voordat hij conclusies trekt. Een interne, ethische commissie onder leiding van Herman Wijffels onderzoekt de kwestie momenteel.

Minister Wouter Bos (Financiën) hield zich op de vlakte. De vicepremier wil het interne onderzoek afwachten. Mogelijk is er daarna een rol weggelegd voor ministers of de lidstaten, zei hij.

De Wereldbank is een internationale organisatie die leningen, giften en technische ondersteuning biedt om ontwikkelingslanden te helpen hun plannen voor armoedebestrijding uit te voeren. Wolfowitz wordt nu hypocrisie verweten omdat hij in de afgelopen jaren een kruistocht heeft gevoerd tegen corruptie in de landen die de Wereldbank ondersteunt.
