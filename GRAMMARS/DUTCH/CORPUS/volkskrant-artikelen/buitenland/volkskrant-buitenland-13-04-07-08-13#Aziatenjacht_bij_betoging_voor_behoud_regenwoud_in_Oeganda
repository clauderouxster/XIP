08:13
Aziatenjacht bij betoging voor behoud regenwoud in Oeganda

ANP/REUTERS

KAMPALA - Een Ugandees van Aziatische komaf is donderdag door een stenen gooiende menigte gedood tijdens gewelddaden rond een demonstratie. De politiechef van de Ugandese hoofdstad Kampala, Edward Ochom, heeft dit bevestigd.

Nog twee Oegandezen zijn om het leven gekomen, een vermoedelijke plunderaar die werd doodgeschoten door beveiligingsbeambten en een voorbijganger die door verdwaalde kogels is geraakt.

Een demonstratie tegen de kap van 7000 hectare bos ten behoeve van de uitbreiding van een suikerfabriek en -plantage die in eigendom is van Indiase Oegandezen, ontaardde in fel anti-Aziatisch geweld. De politie moest een groep van circa honderd Aziaten in bescherming nemen toen ze in een hindoe-tempel in Kampala, werden aangevallen door de menigte. Verscheidene Indiase Oegandezen werden op straat mishandeld.

In 1972 zette de toenmalige dictator Idi Amin de in het zakenleven prominente bevolkingsgroep van vooral Indiase Ugandezen uit. Een aantal is inmiddels teruggekeerd en speelt weer een belangrijke rol in het bedrijfsleven van het Oost-Afrikaanse land.

De betogers ageerden aanvankelijk vreedzaam tegen de voorgenomen kap van het stuk bos in het Mabira Woud (30.000 hectare). Het is al sinds 1932 een natuurgebied en vormt vrijwel het laatste stuk ongerept regenwoud van Uganda. Hoe de betoging plotseling gewelddadig werd, is niet duidelijk. Sommige betogers stelden dat de politie zonder aanleiding begon te schieten en dat daarmee de betoging uit de hand is gelopen.
