ABN Amro publiceert vervroegd cijfers.
ABN Amro heeft maandag vervroegd de resultaten bekendgemaakt over het afgelopen kwartaal.
Het financiële concern heeft daartoe besloten vanwege de 'recente ontwikkelingen’. 
ABN Amro zou de resultaten eigenlijk pas op 26 april bekendmaken.
De bank lijkt onderwerp te worden van een ware biedingsstrijd nu ook Fortis, in combinatie met de Spaanse bank Banco Santander en Royal Bank of Scotland (RBS), interesse heeft in de bank. 
ABN Amro voert al enkele weken fusiegesprekken met de Britse bank Barclays. 
De exclusiviteit van de fusiegesprekken met Barclays loopt woensdag af.
Betere resultaten.
ABN Amro heeft de resultaten in het eerste kwartaal zoals beloofd flink verbeterd. 
De nettowinst van de bank steeg met ruim 30 procent tot 1,31 miljard euro. 
Kostensparingen en een sterke bijdrage van de thuismarkten Brazilië, Italië en Azië stuwden de winst. 
Het bedrijfsresultaat nam toe met bijna 21 procent tot 2 miljard euro.
Met de vervroegde samenvatting van de cijfers in het eerste kwartaal wil ABN Amro naar eigen zeggen ‘volledige openheid’ geven. 
Bronnen in de financiële wereld meldden dit weekend dat ABN Amro het bankentrio niet dezelfde informatie wil geven als Barclays heeft gekregen omdat de toenadering van Fortis, Santander en RBS niet concreet genoeg is.
De eigen waarheid wordt steeds vaker verkocht.
Het fenomeen bestond natuurlijk al langer, maar nu lijkt het een trend: de paginagrote advertenties in dagbladen waarmee bedrijven, instellingen en individuen hun bezoedelde imago trachten te herstellen of hun visie op de zaak nog eens toelichten. 
TNT deed het, Chipsol legde het vorige week nog éénmaal uit in het slepende conflict met luchthaven Schiphol, postbedrijf Sandd richtte onlangs ‘een ander geluid uit de postmarkt’ tot de lezer, als die tenminste de moeite nam zich door een volle pagina platte tekst te werken. 
De journalistiek eet er een aardig belegde boterham van, maar wat beweegt de adverteerders tot het plaatsen van tekst die doorgaans net zo onaantrekkelijk is vormgegeven als geschreven? 
'Herstellen van een fout beeld dat door de media is ontstaan', zegt Laurens Woldberg, woordvoerder van Holland Casino. 
Zijn bedrijf reageerde in januari paginagroot op een tv-uitzending van Zembla, dat Holland Casino beschuldigde van het aanwakkeren van gokverslaving en witwassen van zwart geld. 
We wilden gerezen misverstanden uit de wereld helpen. 
Natuurlijk hebben we dat eerst bij de makers van Zembla geprobeerd, maar hun weergave bleef subjectief.
De campagne was onderdeel van een grotere strategie, waarin ook journalisten benaderd werden. 
We hadden een inhoudelijke boodschap, dan ben je aangewezen op dagbladadvertenties. 
Radiospotjes zouden wel erg langdradig worden.
Of de advertenties echt gewerkt heeft, laat Holland Casino nog onderzoeken, maar Woldbergs gevoel zegt hem van wel.
We hebben enorm veel positieve reacties gekregen.
Communicatieadviseur Dig Istha herinnert zich nog hoe het fenomeen ontstond. 
In mijn herinnering ontstond het met de voorganger van de Noord-Koreaanse leider Kim Il Jung, die in de New York Times paginagroot de zegeningen van de Koreaanse heilstaat trachtte uit te leggen.
Ook Istha ziet het fenomeen de laatste tijd toenemen. 
Een echte verklaring heeft hij daar niet voor. 
Mijn instinct zegt me dat het vooral een vorm van kopieergedrag is.
Bedrijven zien het van elkaar en gaan het ook doen.
Veel geloof heeft Istha, die het in een verleden sporadisch heeft gedaan, niet in het middel.
Ik raad het mijn klanten nooit aan.
Het is bepaald niet goedkoop, en het lijkt wel op een soort journalistieke tekst, maar dat is het natuurlijk niet, dus erg geloofwaardig zijn ze vaak niet. 
Wie leest die verhalen nou?
Je bent er veel meer bij gebaat wanneer je boodschap belandt in redactionele artikelen elders in de krant, geschreven door serieuze journalisten.
Wie zijn boodschap in de krant richt aan politici, zoals postbedrijf Sandd onlangs paginagroot deed, kan zich volgens Istha een hoop geld en moeite besparen door die politici rechtstreeks te benaderen. 
Soms is die boodschap over de hoofden van de aangesprokenen bedoeld voor een groter publiek, maar ook dat is vaak overbodig. 
Zo'n Maurice de Hond met de Deventer moordzaak, die heeft in de media toch meer dan genoeg aandacht gekregen voor zijn zaak? 
Die hoeft zijn punt toch niet nog eens te maken in een eigen advertentie?
Philips profiteert van vraag naar spaarlampen.
Steeds meer consumenten stappen over op milieuvriendelijkere spaarlampen en dat merkt het elektronicaconcern Philips in zijn resultaten. 
De eerste drie maanden van dit jaar zorgde de verkoop van energiezuinigere verlichting voor een hogere omzet van de lichtdivisie van de onderneming.
De omzet van dit onderdeel kwam uit op 1,47 miljard euro. 
Dat was een jaar eerder nog 1,35 miljard. 
'Onze lichtdivisie is goed gepositioneerd om te profiteren van het groeiend bewustzijn van de noodzaak van een lagere energieconsumptie', zei topman Gerard Kleisterlee. 
Philips heeft de eerste maanden van dit jaar diverse overeenkomsten gesloten met overheden en andere bedrijven om de ouderwetse gloeilamp zo snel mogelijk te vervangen.
De winst van het totale concern bedroeg 875 miljoen euro tegenover 160 miljoen euro in dezelfde periode vorig jaar. 
In dit resultaat is een eenmalige bate verwerkt in verband met de verkoop van aandelen TSMC. 
De omzet van het concern was 5,99 miljard euro, een toename van 3 procent.
Randstad vergroot belang in Chinees uitzendbedrijf.
Randstad heeft zijn belang in het Chinese uitzendbedrijf Talent Shanghai vergroot. 
De Nederlandse onderneming heeft 23 procent van de aandelen erbij gekocht, waardoor het totale belang op 70 procent komt.
Dat heeft Randstad maandag laten weten.
Randstad zegt met de aankoop een bredere toegang tot de Chinese markt te krijgen. 
Ook past de transactie in de strategie van de uitzendonderneming om haar aanwezigheid in Azië te vergroten.
Talent Shanghai kent drie kantoren en heeft een staf van 160 medewerkers. 
Het bedrijf detacheert maandelijks zo'n 25.000 mensen bij vooral telecomondernemingen en banken. 
De omzet bedroeg 50 miljoen euro over 2006.
Auto's gaan steeds langer mee.
Personenauto's gaan steeds langer mee. 
Ze worden steeds later naar de sloop gebracht. 
Vorig jaar waren dat er bijna 226.000, naast 15.000 bedrijfswagens.
In totaal waren dat ongeveer 10.000 voertuigen minder in 2005, meldde maandag het Centraal Bureau voor de Statistiek (CBS).
Het aandeel voertuigen van zestien jaar en ouder, groeide naar 45 procent, twee keer zo veel als in 2000. 
De export van gebruikte voertuigen, 267.000 in 2006, overtreft nog steeds de sloop. 
Het aantal betekent wel een terugval van 6 procent ten opzichte van 2005. 
Globaal de helft vindt zijn weg naar Oostbloklanden.
