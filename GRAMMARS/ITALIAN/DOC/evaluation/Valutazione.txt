Il reporter ha annunciato che denuncerà gli aggressori.
Un cronista del Corriere della Sera, Paolo Foschi, ha raccontato di essere stato preso a schiaffi.
Un cronista del Corriere della Sera, Paolo Foschi, è stato aggredito al raduno dei tassisti al Circo Massimo. Il giornalista racconta di essere stato riconosciuto da un gruppo di persone, probabilmente tassisti, mentre parcheggiava il motorino verso le 10.15. Foschi ha ricevuto degli schiaffi in faccia, ma è riuscito a sfuggire all’aggressione e ha annunciato che denuncerà gli assalitori, che al momento sono ancora sconosciuti. «Dopo aver parcheggiato il motorino, due individui mi hanno chiamato per cognome. Quando mi sono girato i due mi hanno aggredito - ha riferito Foschi, che per il Corriere della Sera ha seguito fin dai primi giorni tutta la vicenda dei tassisti - e sono stato colpito con due pugni in faccia. Poi sono riuscito a fuggire. Già giovedì sera, al termine delle trattative al ministero dello Sviluppo economico, mentre andavo via sono stato seguito per alcune centinaia di metri. Venerdì, inoltre, avevo subito delle minacce a piazza Venezia, sempre da parte di alcuni tassisti, per il contenuto di articoli che avevo scritto». Non è comunque la prima aggressione che si verifica nei confronti di cronisti. Venerdì mattina, due giornalisti radiofonici erano stati aggrediti nei pressi di piazza Venezia.
«Il ripetersi di aggressioni fisiche e di minacce gravi di gruppi di tassisti nei confronti dei giornalisti sta assumendo una dimensione davvero intollerabile». È quanto dichiara il sindaco Walter Veltroni in merito all'ennesima aggressione di un giornalista del Corriere da parte dei tassisti in sciopero. Dello stesso avviso il presidente della Regione Lazio Piero Marrazzo: «Non è più francamente tollerabile - ha detto Marrazzo - che ad ogni manifestazione dei tassisti ci sia qualcuno che aggredisce i giornalisti. Sicuramente non è questo il modo per acquisire consensi. Al collega Paolo Foschi e al Corriere della Sera - ha aggiunto il presidente della Regione - la mia solidarietà per quanto accaduto».
Il comando Regionale della Polizia Tributaria è stato smembrato.
Tutti i vertici del comando regionale della Lombardia della Guardia di Finanzia, del nucleo regionale della Lombardia e del nucleo provinciale di Milano della polizia tributaria delle Fiamme Gialle sono stati azzerati. Le decisioni, secondo le prime voci, venivano messe in relazione alla vicenda delle intercettazioni telefoniche sul caso Unipol. Invece il viceministro Visco ha smentito questa ipotesi: «Smentisco categoricamente qualsiasi riferimento al caso Unipol negli avvicendamenti ai Comandi della Guardia di Finanza disposti dal Comando Generale della stessa Guardia di Finanza. La notizia è un falso costruito ad arte».
I TRASFERIMENTI - In particolare, il generale Mario Forchetti, comandante regionale della Lombardia, viene trasferito a Torino come capo di Stato maggiore presso il comando regionale del Piemonte. Al suo posto andrà generale di divisione Marcello Gentili.
Il generale Leandro Minervini, fino ad oggi capo di stato maggiore dell'interregionale dell'Italia nord occidentale, assumerà a Roma il comando tutela dell'Economia. Minervini era stato recentemente eletto presidente del nuovo Cocer della Gdf, che ancora non si è insediato.
Trasferito anche il colonnello Rosario Lorusso, comandante del nucleo regionale di polizia tributaria: diventerà capo di stato maggiore dell'interregionale, a Milano. Infine, il tenente colonnello Virgilio Pomponi, attuale capo ufficio operazioni, viene trasferito a Roma. Al posto di Pomponi - si è inoltre appreso - arriverà invece da Bologna il tenente colonnello Maccani.
Il cardinale aveva sostenuto che l'istruzione di Stato è superata.
«La scuola italiana è di tutti e per tutti». Il ministro della Pubblica Istruzione, Giuseppe Fioroni, prende le distanze dall'idea di scuola espressa dal cardinale Angelo Scola in un'intervista al
Corriere della Sera. «Lo Stato — questo in estrema sintesi il pensiero del Patriarca di Venezia — deve rinunciare in linea di massima a farsi attore propositivo diretto di progetti scolastici e universitari per lasciare questo compito alla società civile». La proposta è rivoluzionaria e il ministro Fioroni non la rinvia al mittente.
«Ma la riflessione — precisa — va fatta nell'interesse della scuola italiana, che è la scuola di tutti e per tutti». Ovvero non una scuola di tendenza. Il ministro, in buona sostanza, dice no a quanti ritengono, come il cardinale, che lo Stato in materia di educazione debba ritirarsi e lasciar fare alla società civile, senza tuttavia condividere la posizione opposta, secondo cui la scuola deve essere soprattutto di Stato.
Le reazioni alla tesi di Scola non si sono fatte attendere. Per Albertina Soliani, capogruppo dell'Ulivo nella commissione Cultura, «il proliferare di scuole al di fuori di un impegno della Repubblica per l'istruzione porterebbe a una deriva dannosa per il Paese». «Mi preoccupa l'idea di prevedere scuole di tipo islamico — continua la senatrice —. Molto più utile una scuola di tutti, laica, aperta alle diverse religioni e culture». Per la maggioranza il rischio implicito nella visione del cardinale è quello di una proliferazione di scuole di tendenza: religiosa e politica. Lo teme Franco Monaco della Margherita: «È l'opposto di ciò di cui abbiamo bisogno».
Preoccupato il presidente della Camera, Fausto Bertinotti: «Penso che la scuola in una società che diventa sempre più meticcia debba essere unitaria e cioè pubblica per comprendere tutte le etnie, le religioni e i punti di vista, in una costruzione unitaria che è quella della convivenza in cui ognuno rispetti l'altro ma si confronti con lui quotidianamente». Non è la scuola che piace alla Cdl, che difende il patriarca di Venezia. Riccardo Pedrizzi (An) condivide l'impostazione di Scola: «Bisogna passare dalla scuola dello Stato alla scuola della società civile». Per Maurizio Sacconi (FI) «la considerazione del patriarca deve indurre una riflessione meditata». La Compagnia delle Opere, infine, si dice perfettamente d'accordo con quanto affermato da Scola: «Un sistema regolato che consenta una competizione virtuosa tra i soggetti dell'istruzione è la migliore garanzia per lo sviluppo del capitale umano in Italia».
Pugno duro, anzi durissimo. Il governo non resta indifferente ai nuovi blocchi organizzati dai tassisti contro il decreto sulle liberalizzazioni. «Interverremo contro queste proteste inaccettabili» dice il sottosegretario alla presidenza Enrico Letta al termine di un Consiglio dei ministri che sposa in pieno la linea dura. Il governo si riserva «di assumere le dovute valutazioni, ogni decisione che possa essere utile a salvaguardare il diritto dei cittadini alla mobilità e affinché il servizio pubblico venga rispettato. Esistono delle regole sul diritto di sciopero che tutti devono rispettare», spiega Letta. Quindi la promessa, che potrebbe anche aprire la strada «a sanzioni e alla precettazione»: «ci riserviamo di intervenire nelle prossime ore».
In precedenza era stato proprio il padre di quel discusso provvedimento a far sentire per primo la sua voce. «Le categorie non sono le padrone delle città», sbotta il ministro per lo Sviluppo Economico Pierluigi Bersani, deciso a stroncare sul nascere le nuove proteste esplose dopo la rottura avvenuta ieri sera con alcune sigle sindacali. Un'osservazione che il ministro, attualmente a San Pietroburgo per il G8, non rilascia personalmente ma che fa filtrare dal suo staff, e che prontamente viene riproposta dalle agenzie di stampa.

Bocciato il testo della Casa delle libertà.
In aula duro battibecco tra il ministro D'Alema e Sandro Bondi.
La Camera ha approvato la mozione della maggioranza sulla missione militare in Afghanistan con 298 i voti a favore e 249 contrari.
In precedenza l'assemblea di Montecitorio aveva bocciato la mozione dell'opposizione (248 i si e 291 i no).

L'Unione ha superato così la prima prova sull'Afghanistan, approvando la mozione che propone in prospettiva il superamento di Enduring Freedom, ma uno dei dissidenti, Paolo Cacciari (Prc) per non partecipare al voto ha preferito addirittura dimettersi da parlamentare.
Un gesto plateale, annunciato in aula dallo stesso Cacciari, che ha colto tutti di sorpresa.

Alla fine i mal di pancia della sinistra pacifista hanno lasciato comunque il segno, anche se è rientrato il "no" sulla mozione degli altri dissidenti del Prc, Alberto Burgio, Salvatore Cannavò e Gian Luigi Pegolo.
Un clima di tensione che si è ripercosso anche nei rapporti tra maggioranza e opposizione.
"Il problema è la credibilità del governo e quella personale del ministro D'Alema - ha detto tra l'altro Bondi nel suo intervento in aula - Il problema è politico: la maggioranza di governo vota a favore del decreto sul rifinanziamento delle missioni all'estero compresa quella in Afghanistan, offrendo una formale unità politica, mentre in realtà è una maggioranza divisa".
"Nell'Unione - ha insistito ancora Bondi sempre rivolto a D'Alema - esistono almeno due verità, ma due verità sono troppe per mantenere in piedi un governo e anche, mi permetta, per tutelare la sua dignità e credibilità personale".
Ancora più dura la presa di posizione del capogruppo di An Ignazio La Russa.
"Caro ministro degli Esteri, il suo eloquio nei riguardi dell'onorevole Bondi appartiene più al consiglio comunale di Gallipoli che a quello di un ministro degli esteri", ha commentato il parlamentare della Cdl.



Il pericolo della sazietà.
di ILVO DIAMANTI.

Il Partito Democratico riscuote ampio consenso, fra gli elettori di centrosinistra, ma non pare più suscitare l'entusiasmo di qualche mese fa.
Dopo anni di dibattiti, polemiche ed esperimenti, sembra che il fuoco della passione si sia un po' spento.
Quasi che il progetto avesse perso l'urgenza di prima.
È quanto suggerisce l'indagine condotta nei giorni scorsi.
Il Partito Democratico nel centrosinistra riscuote l'adesione di due di elettori su tre.
La stessa quota ritiene che, alle elezioni politiche, la lista dell'Ulivo avrebbe dovuto essere presentata non solo alla Camera, ma anche al Senato.
Tuttavia, in questo clima di sostegno, si colgono alcuni segni di sazietà.
Il primo: il rallentamento della voglia di aggregazione.
Infatti, la domanda di "unità", per quanto elevata, sembra in calo.
Due anni fa era superiore di circa 10 punti.
Il secondo: la maggiore indulgenza verso il sistema partitico attuale.
Di fronte alla prospettiva da seguire, per costruire il PD, gli elettori di centrosinistra, infatti, si dividono fra quanti pensano a un Partito Unitario (PU), che supera e riassume le forze politiche attuali, e quanti preferirebbero una federazione, in cui convivono i partiti presenti (e passati).
Entrambe le ipotesi ottengono l'adesione di circa il 25-30% degli elettori dell'Unione.
Due anni fa, il Partito Unitario risultava nettamente privilegiato e otteneva un sostegno superiore di circa 20 punti.
Il terzo: la "prudenza".
Il 44% degli elettori di centrosinistra pensa che il PD vada costruito "senza fretta".
Solo il 18% ritiene, invece, che si tratti di una priorità, da perseguire con urgenza.
Quindi, per la base dell'Unione non è vero, come avevamo scritto qualche settimana fa, che "domani è già tardi".
Al contrario: il PD può attendere.
Naturalmente, questi dati possono essere interpretati e ancor più valutati in modo diverso.
Anche se la spiegazione più credibile, a nostro avviso, chiama in causa la "sazietà", seguita al voto di aprile.
La "sindrome del nemico", l'antiberlusconismo, più di altre ragioni, inducevano gli elettori di centrosinistra a stringersi intorno a una bandiera comune.
L'esito delle elezioni ha, in qualche misura, allentato questo senso di "unità difensiva".
Le scadenze elettorali successive - amministrative e referendum - hanno generato un clima di maggiore ottimismo.
Lo dimostrano i dati relativi al consenso nei confronti del Presidente Napolitano, del premier Prodi, del governo, presentati ieri su Repubblica da Fabio Bordignon.
Lo conferma il grado di fiducia verso tutti i leader dei partiti dell'Unione.
Così, il dibattito sul PD, oggi, agli elettori di sinistra sembra meno urgente e perfino un po' defatigante.
Non a caso, prosegue, vivace, soprattutto fra i militanti dei circoli, dei movimenti, dei comitati, oltre che, rapsodicamente, fra i gruppi dirigenti dei partiti.
D'altronde, non è un caso che la richiesta di procedere nella costruzione del PD, ma "senza fretta", risulti molto superiore alla media fra quanti scommettono sulla tenuta del governo per l'intera legislatura.
In fondo, lo stesso si è verificato in passato.
La spinta all'unità, alla costruzione del Partito dell'Ulivo, risulta vigorosa quando il centrodestra appare forte e Berlusconi è saldamente in sella, per smorzarsi, sensibilmente, in condizioni contrarie, dopo i successi elettorali. 
Il che suggerisce come permanga un notevole contrasto fra il PU concepito come fine e come mezzo.
Fra il PD (e l'Ulivo, ieri) come "partito" oppure come cartello - federazione - di partiti. Il PD prevale di fronte a scadenze specifiche, in condizioni difficili.
Quando, invece, le emergenze sembrano, a una parte dei gruppi dirigenti e degli elettori, meno pesanti, rimonta, come oggi, la tentazione di dilazionare.
I partiti. La legge elettorale approvata in fretta dalla CdL per ridurre lo svantaggio nei confronti della sinistra ne ha certamente aumentato il potere.
Al momento del voto occorreva scegliere un partito.
Poi tutto veniva ricondotto a unità, attraverso la logica della coalizione e della personalizzazione.
Destra o sinistra. Berlusconi o Prodi.
Così si è insinuata l'impressione che il bipolarismo funzioni lo stesso.
Infine, conta l'indubbia difficoltà di un dibattito complesso, per i non addetti ai lavori.
E gli elettori, salvo rare eccezioni, non fanno né i politici né i politologi.
Come pretendere che si districhino in una foresta di sigle e di formule che cambiano di giorno in giorno? Per cui, agli elettori di sinistra, oggi sembra prioritario governare bene.
Affrontare le vere emergenze, che riguardano l'economia, la sicurezza interna e internazionale, il costo della vita... Altro che Partiti Democratici!
Tutto ciò, in fondo, non è solo comprensibile, ma anche ragionevole.
Immaginare una democrazia senza partiti è pericoloso.
Tuttavia, immaginare di rafforzare la nostra democrazia con "questi" partiti - anche a sinistra - a noi pare altrettanto pericoloso.
Le loro identità si sono ormai sbiadite. E i loro vessilli sono esibiti, in molti casi, da gruppi oligarchici.
Visibili e forti, al centro.
Invisibili sul territorio e nella società.
Questo sistema elettorale ha garantito loro ulteriore potere.
D'altra parte dubitiamo che la "ragionevole prudenza" degli elettori di sinistra permetterà operazioni "top down".
La maggioranza di essi (sei su dieci), infatti, ritiene che nella costruzione del Partito Democratico occorra coinvolgere direttamente gli elettori, attraverso una consultazione come le primarie.
Una pratica e un rito che oltre l'80% degli elettori di sinistra, dopo l'esperienza dello scorso ottobre, intende ripetere.
Perché la partecipazione è una cattiva abitudine da cui liberarsi è difficile.
Da ciò il problema, per il PD.



Oltre 550 i morti a Giava per l'onda anomala di lunedì.
Polemiche per la mancanza di sistemi di allarme sulla costa sud.
Un altro sisma scuote l'Indonesia.
Lanciato nuovo allarme tsunami.
Soccorritori in cerca di vittime tra le macerie sul lungomare di Pangandaran.
L'Indonesia non riesce ad uscire dall'incubo dello tsunami.
A soli due giorni di distanza dal sisma e dall'onda anomala che hanno devastato la costa intorno alla località turistica di Pangandaran, la terra è tornata a tremare violentemente.
E le autorità locali, sotto accusa per i ritardi di lunedì nel dare l'allarme, hanno lanciato una nuova allerta tsunami per le coste di Giava occidentale e Sumatra meridionale.
"Un terremoto di questa intensità può provocare un'onda anomala - ha detto Fauzi, un esperto dell'Agenzia di sismologia di Giakarta - Raccomandiamo alla popolazione di stare in allerta".
Di opinione contraria, invece, il Centro di allarme del Pacifico, che ha escluso ogni rischio.
La scossa, probabilmente di assestamento e di magnitudo intorno ai 6,2 gradi Richter, è durata diverse decine di secondi ma, secondo gli esperti americani, avrebbe avuto un epicentro troppo profondo per provocare uno tsunami.
Nella capitale indonesiana e nella zona circostante, la popolazione, già duramente provata, è stata presa dal panico e si è riversata nelle strade.
Non si hanno per ora notizie di danni o vittime ma è ipotizzabile che l'evento abbia ulteriormente aggravato le già precarie condizioni di molti edifici.
Intanto si fa sempre più drammatico il bilancio delle vittime dello tsunami di due giorni fa: i morti, tra i quali anche alcuni stranieri, sono più di 550, tra i quali alcuni stranieri; quasi 400 i feriti; oltre 50 mila i senzatetto.
E mentre continuano le ricerche dei 275 dispersi e dalla comunità internazionale arrivano i primi aiuti, crescono le polemiche per l'incapacità mostrata dalle autorità nell'avvertire la popolazione dell'onda anomala in arrivo.
A Pangandaran Beach, la spiaggia più colpita, migliaia di persone hanno trascorso la notte dormendo sui pavimenti delle moschee o sotto ripari improvvisati.
L'ondata ha seriamente danneggiato o distrutto buona parte degli edifici lungo il mare.
L'acqua si è spinta nell'entroterra anche per più di 500 metri con una forza impressionante.
Le testimonianze descrivono scenari molto simili a quello dello tsunami che, nel dicembre 2004, colpì il sud-est asiatico facendo 170.000 vittime solamente in Indonesia.
"Ho visto una casa che mi stava venendo addosso - ha raccontato Anne-Marie Kingmans, una turista olandese sopravvissuta al disastro - Si è fermata a soli venti metri da me".
Le operazioni di soccorso proseguono, soprattutto sul litorale, nella speranza di trovare qualcuno ancora in vita tra le macerie. Ma vanno avanti a rilento: i macchinari adatti scarseggiano e spesso si scava a mani nude.
I giornali locali non hanno risparmiato critiche al governo.
In particolare, la stampa ha contestato la scarsità di misure preventive messe in atto dopo lo tsunami del dicembre 2004.
La costa meridionale di Giava, infatti, non dispone di un sistema di allarme perché finora era considerata poco esposta ad eventi simili.
Sebbene il Centro di allerta tsunami delle Hawaii, dopo il sisma, avesse subito segnalato la possibilità di onde anomale nella zona, nessuno è stato avvertito di quanto stava per accadere e le spiagge erano affollate come sempre.
Il governo indonesiano ha già destinato 108mila dollari per le prime emergenze.
Anche dall'estero si è messa in moto la macchina dei soccorsi.
Il World Food Program delle Nazioni Unite ha inviato 15 tonnellate di cibo alla provincia di Pangaradan e due camion di viveri nella città universitaria di Yogyakarta.
Dall'Italia, il ministro degli Esteri Massimo D'Alema ha disposto l'invio di una missione composta da un esperto medico della Cooperazione italiana già presente in loco e da personale della Sezione consolare della Ambasciata d'Italia a Giakarta nelle zone colpite dal maremoto per accertare direttamente l'entità dei danni, le più immediate necessità delle popolazioni e il coinvolgimento di stranieri nel disastro.

