(20 aprile 2008)
ROMA - "E' andata come doveva andare. Io alle Riforme, Maroni all'Interno e Calderoli vicepremier".
Umberto Bossi in segno di vittoria leva al cielo lo stesso pugno che alzò all'arrivo dei risultati del voto.
Non nasconde la soddisfazione mentre sintetizza l'esito dell'incontro ad Arcore con Silvio Berlusconi, Giulio Tremonti e Sandro Bondi, Roberto Maroni e Roberto Calderoli.
Lui bissa con le Riforme, Calderoli porta a casa la vicepresidenza del Consiglio. Luca Zaia, già vicepresidente leghista del Veneto, va alle Politiche agricole.
Il clima è cambiato ("sereno", dice Calderoli ai cronisti) e stavolta il Senatur non torna "in Insubria", come disse indignato al termine del vertice di maggioranza della scorsa settimana.
"E' una squadra di governo - precisa Calderoli - che nasce sulla base di un programma, non sulla spartizione di poltrone.
Le persone giuste al posto giusto indipendentemente dalla provenienza".
Intanto da Arcore escono anche, a grandi linee, le attribuzioni degli altri incarichi.
Bossi soddisfatto.
"Se le cose sono così, sono soddisfatto. Io vado alle Riforme".
Proprio il possibile bis di Bossi al dicastero era stato motivo di tensione fra il leader del Carroccio e Berlusconi una settimana prima delle elezioni.
All'epoca, il Cavaliere aveva smentito l'ipotesi di un'eventuale riconferma dell'alleato perché "le sue condizioni di salute sono quelle che sono".
Il Senatur aveva replicato "sto benissimo, e fare il ministro è il mio ultimo pensiero", smussando quanto affermato il giorno prima, quando aveva detto di avere, a proposito di riforme, "molte buone idee che sarebbe bene realizzare".
"Riforme, sicurezza, difesa dell'agricoltura - spiega adesso, al termine del vertice - sono i punti su cui la gente ci ha detto i voti e noi dobbiamo dare risposte".
Calderoli e il "peso" della Lega.
La Lega "pesa rispetto a quello che ha chiesto, ovvero federalismo, riforme e sicurezza, una priorità sentita da tutti i cittadini".
Così Calderoli risponde a chi gli chiede quanta parte avrà il Carroccio nel nuovo esecutivo. Berlusconi, aggiunge, è disponibile a dare risposte a tutti questi temi prioritari".
Quanto ai tempi per la formazione del nuovo governo, "sono quelli dettati dal passato governo, cioè il 29 aprile per l'insediamento delle Camere".
Il resto della squadra.
Da Arcore esce anche, a grandi linee, il quadro degli altri incarichi istituzionali.
E se all'indomani del voto Raffaele Lombardo aveva assicurato che "ci sarà un ministro siciliano", almeno per ora nessun esponente del Mpa compare fra i papabili.
Agli Esteri, come più volte anticipato da Berlusconi, andrebbe Franco Frattini, mentre l'altro vicepremier oltre a Calderoli sarebbe Gianni Letta.
Alla Giustizia la partita si gioca fra Alfredo Mantovano e Giulia Bongiorno, mentre a Ignazio La Russa andrebbe la Difesa.
Giulio Tremonti all'Economia ("è obbligato", aveva detto il Cavaliere), Claudio Scajola alle Attività produttive.
Gianni Alemanno, in attesa del risultato del ballottaggio per il Campidoglio, è in lizza per il Welfare-Salute.
A Michela Vittoria Brambilla spetterebbe l'Ambiente, ad Altero Matteoli le Infrastrutture e i trasporti.
Sandro Bondi diventerebbe ministro dell'Istruzione, università e ricerca, e Paolo Bonaiuti dei Beni Culturali.
Ministri senza portafoglio.
Quanto ai ministeri senza portafoglio, oltre a Bossi alle Riforme, si fanno i nomi di Stefania Prestigiacomo alle Pari opportunità, di Elio Vito ai Rapporti con il Parlamento, di Lucio Stanca all'Innovazione tecnologica, di Adriana Poli Bortone alle Politiche comunitarie e di Mariastella Gelmini agli Affari regionali.
Il nodo Pirellone.
Il vertice di Arcore non è quello decisivo ma solo la vigilia di un altro incontro, lunedì, che vedrà al centro la questione della Regione Lombardia.
Con la Lega che sponsorizza con forza l'approdo a Roma dell'attuale presidente, Roberto Formigoni, magari alla presidenza del Senato.
In questo modo, potrebbe conquistare il Pirellone nelle elezioni che, nel caso in cui Formigoni dovesse lasciare la Regione, si terrebbero ad ottobre.
La Lega ha già indicato nell'ex ministro Roberto Castelli il proprio candidato alla successione.

L'illusione in chat.
Poi il sesso proibito.
di online@quotidiano.net ;
Quotidiano.net - Ven 20 Feb - 12.30;
Bologna, 20 giugno 2008- Hanno conosciuto in chat una ragazzina di tredici anni e hanno abusato di lei, a tre mesi di distanza l'uno dall'altro.
Da ieri mattina i due orchi sono agli arresti domiciliari.
Non si conoscono e vivono in città diverse ma hanno in comune due caratteristiche: la frequentazione di un noto sito di messaggeria e l'insana passione per le adolescenti, troppo piccole per difendersi, abbastanza ingenue da credere a facili promesse d'amore.
I due arrestati sono Fabio Marchesani, 34 anni, assicuratore residente ad Arenzano, in provincia di Genova, e Giuseppe Nicola Di Caro, 21 anni, senza lavoro, residente a Modena.
Il primo è accusato di violenza sessuale su una minore di 14 anni, atti osceni in luogo pubblico e atti sessuali in presenza di minore; il secondo deve rispondere di violenza sessuale su minore di 14 anni.
I provvedimenti sono stati chiesti dal pm Flavio Lazzarini e firmati dal gip Milena Zavatti, sulla base delle indagini condotte dalla IV sezione della squadra mobile, diretta dal dottor Andrea Del Ferraro.
Il dirigente della mobile Fabio Bernardi ha sottolineato la pericolosità degli incontri via Internet per i giovanissimi, che vengono facilmente plagiati dai malintenzionati, come avvenuto nel caso della tredicenne.
Gli accertamenti sono scattati ai primi di marzo, quando i genitori divorziati della ragazzina, che chiameremo Elisa, si sono presentati all'ufficio denunce della Questura, dopo avere scoperto l'accaduto.
L'incontro fra la tredicenne e Marchesani era avvenuto il precedente 4 marzo; la vicenda è emersa perché la sorella, poco più grande, aveva saputo che Elisa chattava con un uomo di 34 anni e l'aveva confidato al padre.
Quest'ultimo, senza ancora sapere tutta la verità, aveva interrotto l'accesso a Internet e chiamato il diretto interessato per intimargli di non molestare più la figlia.
"Per favore, non mi denunci", ha risposto l'assicuratore, inducendo nel genitore il sospetto che ci fosse altro da scoprire.
E stata la madre di un'amica, alla quale Elisa aveva detto tutto, a spiegare alla mamma della tredicenne i reali termini della relazione.
La ragazzina e il trentaquattrenne, come ha poi raccontato la vittima al magistrato, si sono conosciuti alla fine di gennaio in chat.
Lo scambio di messaggi via Internet e sul cellulare si è fatto sempre più fitto e sempre più esplicito: "Inizialmente gli avevo detto di avere 15 anni ha spiegato la vittima poi però gli ho detto la verità. Parlavamo spesso di sesso".
Il 4 marzo scorso, lui è partito da Genova con la sua Audi e nel primo pomeriggio è arrivato fino al paese dell'hinterland bolognese in cui abita la tredicenne.
"Abbiamo girovagato in auto ha detto la ragazzina . Io all'inizio ero un po intimidita". Poi, lui ha accostato al margine della strada e ha compiuto atti sessuali con la vittima.
Le ha regalato un pupazzetto ed è tornato dalla famiglia ad Arenzano.
La relazione è continuata con altri messaggi nei giorni successivi, fino all'intervento del padre.
Dalle indagini è emerso che Marchesani si era esibito per Elisa anche di fronte alla webcam.
La ragazzina, completamente succube dell'adulto, raccoglieva tutto in una cartella sul pc, chiamata Le mie conversazioni, e questo ha permesso agli investigatori di documentare oltre ogni ragionevole dubbio lo squallido rapporto con l'uomo.
Il quale, ben consapevole dell'età di Elisa, prometteva di portare la tredicenne in vacanza "fra cinque anni".
Il precedente incontro con il ventunenne modenese, risalente al 14 dicembre, è stato rivelato dalla vittima durante l'audizione protetta alla presenza di uno psicologo.
Anche in quel caso il primo contatto è avvenuto in chat e il successivo appuntamento ha avuto come scenario l'abitazione della vittima.
Dove, approfittando dell'assenza della madre, il giovane modenese ha abusato di Elisa.
Durante le indagini gli investigatori sono intervenuti per impedire un episodio analogo: Di Caro avrebbe plagiato con la stessa tecnica un'altra tredicenne e, dopo essersi presentato a prenderla fuori da scuola, l'ha condotta a casa di lei.
Mentre i due stavano per entrare nell'abitazione, dove sarebbero stati soli, i poliziotti sono entrati in azione, sventando un'altra potenziale violenza.
All'alba di ieri, quando gli agenti gli hanno esibito l'ordinanza di custodia cautelare, il ragazzo ha esclamato: "Ma così non potrò andare in vacanza...".

Mondiali 2010 in Brasile?
Eurosport - gio, 17 lug 2008 11:06:00.
Il presidente della Fifa Joseph Blatter sembra aver trovato un'alternativa al Sud Africa per i prossimi mondiali che faticano a prendere forma.
Possiamo definirlo il piano di riserva.
Blatter è preoccupato dalle difficoltà di organizzazione del Sud Africa, paese ospitante dei prossimi mondiali di calcio.
Il Brasile, il quale è opzionato per ospitare quello del 2014, potrebbe anticipare la sua candidatura e affrettando i tempi riuscire ad essere candidata per quello del 2010.
Cosa apparentemente molto complicata dando un'occhiata alla condizioni in cui versano la maggior parte degli stadi carioca.
La Fifa dunque avrebbe allertato la Federazione verde-oro di accelerare i preparativi per l'organizzazione dei Mondiali.
In sostanza l'idea sarebbe quella di invertire le assegnazioni delle organizzazioni dei due prossimi tornei.
Il numero uno della Fifa assicura di avere anche altre scelte: "Ho tre Federazioni che sono in lista per sostituire il Sud Africa come sede del Mondiale. E' un segreto".
A Blatter lasciamo quell'alone di mistero che spesso lo ha contraddistinto in molte occasioni e cerchiamo di svelare quelle che possono essere le misteriose sedi.
L'Australia sicuramente rientra tra le possibili candidate dato che l'impiantistica degli stadi è ancora in perfetta condizione e la disponibilità economica non manca.
In più l"affidabilità della macchina organizzativa la si è sperimentata con le Olimpiadi svoltesi a Sydney nel 2000.
Si è fatto il nome della Spagna, fresca vincitrice dell'Europeo e addirittura si è parlato di un' assegnazione al Canada o all'Italia.
La situazione porta a pensare che il Brasile dovrà realmente correre per pensare di poter ospitare i prossimi mondiali.
Il mitico stadio Maracanà è stato restaurato pochi mesi fa ma lo stesso occorrerà fare per gli altri impianti, come ad esempio il Minerao e il Belem.
Il problema più grosso del paese sud-americano riguarda le infrastrutture, le autostrade, gli aeroporti, i trasporti pubblici.
Il presidente Lula, aveva spinto molto per la candidatura per il 2014 pur non potendo partecipare all' organizzare dell'evento dato che il suo mandato scadrà nel 2011 e non potrà essere rieletto.
Dunque, se il Sudafrica dovesse rinunciare e il Brasile riuscisse a sopperire ai gravi problemi sopraelencati, potrebbe concretizzare il sogno di vedere un'ipotetica finale da presidente ancora in carica.
Non manca ormai molto e se davvero Lula vuole avverare il suo sogno dovrà fare il possibile e forse l'impossibile per poterlo realizzare.
Alessandro Lettieri / Eurosport

HARARE (Reuters) - Il partito all'opposizione in Zimbabwe e quello al governo di Robert Mugabe firmeranno oggi un accordo per avviare dei colloqui formali finalizzati a risolvere la profonda crisi politica nel paese.
Lo hanno riferito un alto funzionario del governo e una fonte del Movimento per il Cambiamento Democratico (Mdc).
"Le preparazioni sono in corso, e da quanto so la cerimonia di firma dell'accordo si svolgerà attorno alle 3 del pomeriggio allo Sheraton e parteciperanno tutti i partiti", ha dichiarato il funzionario governativo.
Il funzionario non ha precisato se Mugabe firmerà a nome del suo partito, lo Zanu-Pf.
Un portavoce del Mdc ha detto che il leader del suo partito Morgan Tsvangirai firmerà l'accordo con Mugabe.
Anche un'altra fazione del Mdc sottoscriverà il documento.
"Posso confermare che il presidente (Tsvangirai) firmerà di persona l'accordo", ha detto a Reuters l'esponente del Mdc.
Il presidente del Sudafrica Thabo Mbeki, mediatore regionale ufficiale in Zimbabwe, si recherà in Zimbabwe per firmare il memorandum di intesa.
La comunità internazionale e il continente africano hanno esercitato forti pressioni su Mugabe e Tsvangirai affinché avviassero i dialoghi, dopo la rielezione di Mugabe al contestato ballottaggio dello scorso 27 giugno boicottato dall'opposizione.
Secondo gli analisti, l'avvio del dialogo è solo un primo passo verso i negoziati, prevedibilmente molto ardui data la ferma posizione dei due leader che chiedono entrambi di essere riconosciuti come i legittimi vincitori alle elezioni presidenziali.
Il crollo economico in Zimbabwe con Mugabe al potere, ha causato il riversarsi nei paesi confinanti di milioni di rifugiati, e ha portato lo stato africano, una volta prospero, a un'inflazione di almeno 2 milioni per cento e alla carenza di cibo e carburanti.
Tsvangirai, leader della fazione maggiore del partito all'opposizione, aveva precedentemente rifiutato di firmare anche solo una bozza per un accordo, nonostante le milizie del governo avessero fermato le violenze - che il leader dell'Mdc afferma abbiano causato la morte di 120 suoi sostenitori - e il presidente Mugabe avesse riconosciuto la vittoria del suo rivale al primo turno elettorale dello scorso 29 marzo.
Tsvangirai aveva ritirato la propria candidatura al ballottaggio per protestare contro le violenze, mentre Mugabe ha accusato il leader dell'opposizione per i disordini scoppiati tra le due tornate elettorali.
Il clima è cambiato la scorsa settimana, quando Mbeki ha acconsentito a coinvolgere nel processo di mediazione anche l'Unione Africana, le Nazioni Unite e alcuni funzionari della Comunità per lo Sviluppo dell'Africa del Sud (Sadc) come "gruppo di riferimento".

BELGRADO/SARAJEVO (Reuters).
E' stato arrestato in Serbia Radovan Karadzic, presidente serbo-bosniaco ai tempi della guerra degli anni Novanta e ricercato da 11 anni con l'accusa di aver pianificato e ordinato le peggiori atrocità avvenute in Europa dalla Seconda Guerra mondiale.
"Karadzic è stato localizzato e arrestato", ha detto ieri sera in un comunicato il presidente serbo Boris Tadic.
L'annuncio ha generato grandi festeggiamenti per le strade di Sarajevo, che per 43 mesi è stata sotto il tiro spietato degli uomini di Karadzic, accusato di aver autorizzato ai tempi il massacro di 11.000 persone nella capitale bosniaca, oltre ad aver orchestrato l'uccisione di 8.000 bosniaci musulmani nella cittadina di Srebrenica.
Alcune fonti del governo serbo hanno riferito che Karadzic era sotto controllo in Serbia da diverse settimane, dopo una soffiata di un servizio di intelligence straniera.
L'ex presidente non ha opposto resistenza all'arresto, hanno affermato le fonti.
Il suo avvocato, Svetozar Vujacic, ha detto alla stampa che Karadzic è stato arrestato venerdì sera, mentre prendeva un autobus alla periferia di Belgrado, ed è stato tenuto in segreto per tre giorni prima dell'annuncio.
Il suo arresto costituisce una delle principali condizioni nel cammino della Serbia verso l'Unione europea.

Il reporter ha annunciato che denuncerà gli aggressori.
Un cronista del Corriere della Sera, Paolo Foschi, è stato aggredito al raduno dei tassisti al Circo Massimo.
Il giornalista racconta di essere stato riconosciuto da un gruppo di persone, probabilmente tassisti, mentre parcheggiava il motorino verso le 10.15.
Foschi ha ricevuto degli schiaffi in faccia, ma è riuscito a sfuggire all'aggressione e ha annunciato che denuncerà gli assalitori, che al momento sono ancora sconosciuti.
Dopo aver parcheggiato il motorino, due individui mi hanno chiamato per cognome.
Quando mi sono girato i due mi hanno aggredito e sono stato colpito con due pugni in faccia.
Poi sono riuscito a fuggire.
Già giovedì sera, al termine delle trattative al ministero dello Sviluppo economico, mentre andavo via sono stato seguito per alcune centinaia di metri.
Venerdì, inoltre, avevo subito delle minacce a piazza Venezia, sempre da parte di alcuni tassisti, per il contenuto di articoli che avevo scritto.
Non è comunque la prima aggressione che si verifica nei confronti di cronisti.
Venerdì mattina, due giornalisti radiofonici erano stati aggrediti nei pressi di piazza Venezia.
«Il ripetersi di aggressioni fisiche e di minacce gravi di gruppi di tassisti nei confronti dei giornalisti sta assumendo una dimensione davvero intollerabile».
È quanto dichiara il sindaco Walter Veltroni in merito all'ennesima aggressione di un giornalista del Corriere da parte dei tassisti in sciopero.
Dello stesso avviso il presidente della Regione Lazio Piero Marrazzo: «Non è più francamente tollerabile - ha detto Marrazzo - che ad ogni manifestazione dei tassisti ci sia qualcuno che aggredisce i giornalisti. Sicuramente non è questo il modo per acquisire consensi.
Al collega Paolo Foschi e al Corriere della Sera - ha aggiunto il presidente della Regione - la mia solidarietà per quanto accaduto».

Il comando Regionale della Polizia Tributaria è stato smembrato.
Tutti i vertici del comando regionale della Lombardia della Guardia di Finanzia, del nucleo regionale della Lombardia e del nucleo provinciale di Milano della polizia tributaria delle Fiamme Gialle sono stati azzerati.
Le decisioni, secondo le prime voci, venivano messe in relazione alla vicenda delle intercettazioni telefoniche sul caso Unipol.
Invece il viceministro Visco ha smentito questa ipotesi: «Smentisco categoricamente qualsiasi riferimento al caso Unipol negli avvicendamenti ai Comandi della Guardia di Finanza disposti dal Comando Generale della stessa Guardia di Finanza. La notizia è un falso costruito ad arte».
In particolare, il generale Mario Forchetti, comandante regionale della Lombardia, viene trasferito a Torino come capo di Stato maggiore presso il comando regionale del Piemonte.
Al suo posto andrà generale di divisione Marcello Gentili.
Il generale Leandro Minervini, fino ad oggi capo di stato maggiore dell'interregionale dell'Italia nord occidentale, assumerà a Roma il comando tutela dell'Economia.
Minervini era stato recentemente eletto presidente del nuovo Cocer della Gdf, che ancora non si è insediato.
Trasferito anche il colonnello Rosario Lorusso, comandante del nucleo regionale di polizia tributaria: diventerà capo di stato maggiore dell'interregionale, a Milano.
Infine, il tenente colonnello Virgilio Pomponi, attuale capo ufficio operazioni, viene trasferito a Roma. Al posto di Pomponi - si è inoltre appreso - arriverà invece da Bologna il tenente colonnello Maccani.

Il cardinale aveva sostenuto che l'istruzione di Stato è superata.
«La scuola italiana è di tutti e per tutti».
Il ministro della Pubblica Istruzione, Giuseppe Fioroni, prende le distanze dall'idea di scuola espressa dal cardinale Angelo Scola in un'intervista al Corriere della Sera.
«Lo Stato — questo in estrema sintesi il pensiero del Patriarca di Venezia — deve rinunciare in linea di massima a farsi attore propositivo diretto di progetti scolastici e universitari per lasciare questo compito alla società civile».
La proposta è rivoluzionaria e il ministro Fioroni non la rinvia al mittente.
«Ma la riflessione — precisa — va fatta nell'interesse della scuola italiana, che è la scuola di tutti e per tutti».
Ovvero non una scuola di tendenza.
Il ministro, in buona sostanza, dice no a quanti ritengono, come il cardinale, che lo Stato in materia di educazione debba ritirarsi e lasciar fare alla società civile, senza tuttavia condividere la posizione opposta, secondo cui la scuola deve essere soprattutto di Stato.
Le reazioni alla tesi di Scola non si sono fatte attendere.
Per Albertina Soliani, capogruppo dell'Ulivo nella commissione Cultura, «il proliferare di scuole al di fuori di un impegno della Repubblica per l'istruzione porterebbe a una deriva dannosa per il Paese».
«Mi preoccupa l'idea di prevedere scuole di tipo islamico — continua la senatrice —. Molto più utile una scuola di tutti, laica, aperta alle diverse religioni e culture».
Per la maggioranza il rischio implicito nella visione del cardinale è quello di una proliferazione di scuole di tendenza: religiosa e politica.
Lo teme Franco Monaco della Margherita: «È l'opposto di ciò di cui abbiamo bisogno».
Preoccupato il presidente della Camera, Fausto Bertinotti: «Penso che la scuola in una società che diventa sempre più meticcia debba essere unitaria e cioè pubblica per comprendere tutte le etnie, le religioni e i punti di vista, in una costruzione unitaria che è quella della convivenza in cui ognuno rispetti l'altro ma si confronti con lui quotidianamente».
Non è la scuola che piace alla Cdl, che difende il patriarca di Venezia.
Riccardo Pedrizzi (An) condivide l'impostazione di Scola: «Bisogna passare dalla scuola dello Stato alla scuola della società civile».
Per Maurizio Sacconi (FI) «la considerazione del patriarca deve indurre una riflessione meditata».
La Compagnia delle Opere, infine, si dice perfettamente d'accordo con quanto affermato da Scola: «Un sistema regolato che consenta una competizione virtuosa tra i soggetti dell'istruzione è la migliore garanzia per lo sviluppo del capitale umano in Italia».

Pugno duro, anzi durissimo.
Il governo non resta indifferente ai nuovi blocchi organizzati dai tassisti contro il decreto sulle liberalizzazioni.
«Interverremo contro queste proteste inaccettabili» dice il sottosegretario alla presidenza Enrico Letta al termine di un Consiglio dei ministri che sposa in pieno la linea dura.
Il governo si riserva «di assumere le dovute valutazioni, ogni decisione che possa essere utile a salvaguardare il diritto dei cittadini alla mobilità e affinché il servizio pubblico venga rispettato. Esistono delle regole sul diritto di sciopero che tutti devono rispettare», spiega Letta.
Quindi la promessa, che potrebbe anche aprire la strada «a sanzioni e alla precettazione»: «ci riserviamo di intervenire nelle prossime ore».
In precedenza era stato proprio il padre di quel discusso provvedimento a far sentire per primo la sua voce.
«Le categorie non sono le padrone delle città», sbotta il ministro per lo Sviluppo Economico Pierluigi Bersani, deciso a stroncare sul nascere le nuove proteste esplose dopo la rottura avvenuta ieri sera con alcune sigle sindacali.
Un'osservazione che il ministro, attualmente a San Pietroburgo per il G8, non rilascia personalmente ma che fa filtrare dal suo staff, e che prontamente viene riproposta dalle agenzie di stampa.

Di Pietro: "c'è La Nuova P2".
Polemiche Sulla Guzzanti Contro La Carfagna e Il Papa.
Adnkronos - Mar 8 Lug - 22.32
Roma, 8 lug. - (Adnkronos/Ign) - Si è concluso intorno alle 21.30 il 'No Cav day' a Piazza Navona.
Nel cuore della capitale la manifestazione indetta contro Berlusconi e le leggi ad personam, leggasi lodo Schifani, ha visto in piazza tantissime persone, cento mila secondo gli organizzatori, che hanno ascoltato gli interventi dei girotondini di nuovo in piazza, di Antonio Di Pietro, di intellettuali come Camilleri, di Marco Travaglio, di Beppe Grillo e Sabina Guzzanti.
Quest'ultima non ha risparmiato bordate al premier, in particolare sul presunto sexygate italiano che ha coinvolto anche la ministra per le pari opportunità Mara Carfagna ("ma tu non puoi mettere alle Pari opportunità una che sta lì perché te lo ha succhiato, non la puoi mettere da nessuna parte ma in particolare non la puoi mettere alle Pari opportunità perché è uno sfregio", ha detto).
E poi ha avuto parole dure anche nei confronti di Papa Ratzinger, accusato di avere affossato il governo Prodi perché "è stata montata una polemica inesistente" sull'intervento negato al pontefice all'università di Roma, mentre "non c'è un motivo al mondo per cui Ratzinger avrebbe dovuto inaugurare l'anno accademico de La Sapienza".
E spiegando che per il Pontefice si apriranno le strade dell'inferno, piuttosto che quelle del paradiso.
"Arderà tra le fiamme in mezzo a un mar di diavoli frocioni", ha concluso.
Attacchi verso il Cavaliere e verso il Papa che hanno visto l'immediata dissociazione di alcuni dei presenti.
Antonio di Pietro, leader di Italia dei Valori ha detto: "Dissentiamo del tutto dai temi fuori luogo e ingiustificati contro il Papa. Bisogna prendersela con il diavolo, non con il Papa. Noi continuiamo a rispettare sia il Papa sia il presidente della Repubblica", rimarca il leader dell'Idv.
Stesso dissenso arriva anche dal senatore Furio Colombo e da Paolo Flores che invita a distinguere però tra satira e politica.
Prima della Guzzanti in collegamento telefonico con la piazza Beppe Grillo aveva attaccato anche Napolitano e Veltroni: "Ve lo immaginate Pertini che firma una legge che lo rende immune dalla legge? Io vorrei sapere chi è Napolitano, che quando a Chiaiano c'erano le cariche della polizia era a Capri che festeggiava con due inquisiti, Bassolino e la moglie di Mastella".
E sul leader del Pd aveva poi aggiunto: "In tre mesi ha fatto cose memorabili: è andato a parlare di istituzioni dallo psiconano, ha fatto saltare il governo, perso Roma, disintegrato in partiti della sinistra".
Prima di loro Marco Travaglio aveva accusato Quirinale e leader dell'opposizione di essere accondiscendenti con il Cavaliere: "Fino ad ora Napolitano ha firmato tutto, compresa l'aggravante razziale. Speriamo che la smetta".
Poi un'altra frase molto applaudita, rivolta al Pd, che dialoga con il premier che Travaglio descrive così: "E' come una mantide religiosa, fa una scopatina con un leader del centrosinistra e poi se lo mangia. Il bello è che ogni volta ne trova uno nuovo che gli va incontro sorridendo".
Antonio Di Pietro aveva rivendicato il ruolo 'democratico' delle manifestazioni di piazza, respingendo le accuse di fare anti politica.
"Qui c'è la vera democrazia, c'è la vera politica non l'antipolitica", "Ogni volta che un pregiudicato si candida al Parlamento per non andare in galera - sottolinea Di Pietro - quella è antipolitica. E andare al governo e far fare le leggi che servono per la propria impunità, quella è antipolitica, anzi è regime", affonda attaccando Silvio Berlusconi.
"Qui - insiste il leder di Idv - ci sono cittadini liberi che liberamente intendono far sentire la loro voce", in un momento in cui si può parlare di "emergenza democratica".
Ma noi, afferma Di Pietro, "abrogheremo queste leggi fatte in violazione della collettività, attiveremo un grappolo di referendum che cancellerà queste leggi".
Il leader di Idv è partito dal lodo Alfano: "avrebbero fatto meglio a scrivere il numero del procedimento che riguarda Berlusconi, questa legge è incostituzionale e immorale in uno Stato di diritto, dice che 4 persone non possono essere processate e che possono fare di tutto, ma noi abbiamo bisogno di alte cariche innocenti non impunite".
Di Pietro ha parlato di "comportamenti da nuova P2. Anzi, da vecchia P2 perché loro sono sempre quelli, erano iscritti prima e sono sempre quelli".
Nel discorso del leader di Idv, anche un piccolo accenno alle altre opposizioni: "Rispettiamo chi fa opposizione in modo diverso da noi, ma non ci togliete il diritto di manifestare, non ci togliete le libertà fondamentali".
Insomma "bisogna tenere alta la guardia perché "tutti i regimi nascono in maniera dolce", insiste Di Pietro. E " il governo Berlusconi che sta facendo una legge che colpisce la democrazia".
"Si sta facendo una legge - spiega Di Pietro - che dice che 4 cittadini italiani, una volta eletti presidenti delle Camere o della Repubblica o del Consiglio, possono ammazzare le mogli, stuprare i bambini o corrompere un testimone e non essere processati".
Alla manifestazione secondo gli organizzatori sarebbero sono stati presenti 100 mila persone.
La porzione di piazza occupata dal palco era colorata da bandiere di Idv, di alcuni dei partiti della sinistra, compresa la falce e il martello del Pdci, e anche di due bandiere del Partito democratico.
Diversi gli striscioni esposti in piazza, tutti critici nei confronti del presidente del Consiglio, mentre sotto alcuni gazebo si distribuiscono i manifesti e le magliette con lo slogan "fermiamo il caimano".
Sul palco, invece, sono stati esposti dei grandi cartelli con l'art. 3 della Costituzione sulla legge uguale per tutti.
