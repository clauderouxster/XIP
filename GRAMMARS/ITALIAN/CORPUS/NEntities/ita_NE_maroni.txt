
http://it.notizie.yahoo.com/asca/20080707/tpl-islam-maroni-da-curia-accuse-pretest-1204c2b.html

(ASCA) - Roma, 7 lug - ''Di fronte ad accuse pretestuose e pregiudizi il governo va avanti. E se l'opposizione non vorra' seguirci arrivera' al suicidio politico''. Cosi' il ministro dell'Interno, Roberto Maroni, in un'intervista al ''Corriere della Sera'', risponde all'attacco della Curia milanese sul trasferimento della moschea di viale Jenner. ''Credo - spiega Maroni - che chi fa queste critiche e usa questi toni abbia un problema di scarsa informazione. Noi non abbiamo parlato di chiudere la moschea, anche perche' quello di viale Jenner e' un centro islamico. Vogliamo trasferirlo in un altro luogo dove siano rispettate le norme igienico-sanitarie, urbanistiche, e i regolamenti comunali, cosa che invece ora non avviene assolutamente''. Rispetto alle critiche al governo di monsignor Gianfranco Bottoni, responsabile delle relazioni ecumeniche e dialogo dell'Arcidiocesi di Milano, Maroni replica: ''E' giusto che lui sia attento al rispetto dei diritti, ma allora dovrebbe preoccuparsi della negazione dei diritti dei cittadini milanesi che non possono dormire la notte, girare liberamente per il quartiere, fare cio' che e' consentito nelle altre zone. Io intendo garantire i diritti di chi reclama e lo faro' senza ledere quelli di nessun altro. Il termine per risolvere la questione e' fine agosto. Mi spiace che monsignor Bottoni non abbia colto quelle che avevo gia' detto: procederemo con il consenso delle parti interessate. Il direttore del centro islamico ha gia' dichiarato la propria disponibilita' al trasferimento e dunque nei prossimi giorni troveremo l'accordo''. Infine, sulla posizione della Chiesa rispetto alle sue scelte Maroni afferma: ''la posizione della Chiesa viene espressa dalla Cei che attraverso il quotidiano 'Avvenire' ha spiegato con chiarezza e senza pregiudizi le mie iniziative e sui rom e' stata nettamente favorevole. Osservo con rispetto e condivido la posizione di papa Ratzinger: accoglienza degli immigrati ma seguendo le leggi''.
