Turismo: Da Siena a Positano, 8 Località Italiane Fra Le 100 Più Belle Del Mondo

Milano, 25 mag. (Adnkronos) - Amalfi, Siena e Firenze. Ma anche Pompei, Venezia, Assisi, Positano e Roma. Sono otto le località italiane che si classificano fra le cento destinazioni turistiche più gettonate del mondo. Un numero che fa dell'Italia il paese europeo più apprezzato a livello mondiale. E' quanto emerge dalla prima edizione dei Travelers' Choice Destinations Awards 2008, la classifica delle destinazioni di viaggio più belle stilata in base ai voti espressi da milioni di turisti di tutto il mondo e promossa da Tripadvisor, la più grande community di viaggio del mondo.

Se alle prime posizioni della classifica compaio due località della Nuova Zelanda, Milford Sound, fiordo ribattezzato da Mark Twain 'ottava meraviglia del mondo', e la cittadina di Queenstown sulle sponde del lago Wakatipu, l'Italia conquista il tredicesimo posto con la costiera di Amalfi. Alla 15esima posizione si classifica Siena, al 29esimo posto San Gimignano con le sue torri medievali, seguita a breve distanza da Firenze, al 33esimo posto.

Pompei si classifica 36esima, mentre Venezia solo 50esima, anche se si piazza meglio di Parigi (57esima) e di Londra (84esima). Assisi si aggiudica la 65esima posizione, seguita da Positano, al 74esimo posto. Roma chiude la carrellata dei luoghi più apprezzati del Belpaese, piazzandosi all'87esimo posto.
