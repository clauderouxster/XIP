Amauri: 'Juve, sono pronto'

Lun 30 Lug, 08:10 AM


Corse con la muta. Amauri già in ritiro: "Juve, sono pronto"

Il brasiliano scalpita. Venerdì si unirà ai nuovi compagni
Il personalissimo ritiro di Amauri Carvalho De Oliveira è iniziato sotto la pineta di Cesenatico alle sette del mattino di lunedì scorso, con quasi due settimane d'anticipo sul calendario dei lavori fissato dalla Juve, che si ritrova venerdì, a Vinovo. Arrivato in cima, "dopo anni felici passati in provincia", non vuole deludere e così s'è messo avanti con il lavoro: "Da quest'anno, forse, comincio a giocare a calcio, perché prima tiravo solo calci a un pallone", ripete al preparatore, Germano Chierici, che lo segue dai tempi del Chievo. Mica s'è montato la testa, il brasiliano, giura chi ne segue i passi ogni giorno e chi ne ascolta la fame agonistica: "È un anno fondamentale per me, voglio dimostrare che sono da Juve, da Champions League, che non si sono sbagliati".
Per farlo, segue un menù piuttosto impegnativo: corse e allunghi sotto gli alberi, «pronti alle sette in punto», esercizi sulla spiaggia e, con la muta, in acqua, per potenziare gambe e caviglie. Poi con il pallone e, nel pomeriggio, dentro la palestra: «Nessun peso, però - spiega Chierici - solo elastici, un sistema che vidi trent’anni fa in Finlandia. Mica roba da ridere: tirarne alcuni equivale a uno sforzo da 140 chilogrammi». È così, «dal lunedì al venerdì, per sette-otto ore al giorno». Il massimo dello sballo è la passeggiata serale con la moglie Cynthia e i due bambini, senza neppure concedersi il gelato: «Alla dieta sta attentissimo, figurarsi. È poco meno di un chilo sovrappeso, ma a giorni sarà a posto. Ha un fisico bestiale, una potenza incredibile».
Al Green Sport di Cesenatico, «presidio di medicina fisica e riabilitativa», Amauri s’affida da anni, e continua a farlo, come pure molti altri calciatori (da Inzaghi ad Aquilani, e ora, Spinesi), nonostante i guai dell’anno scorso: Chierici, 62 anni, finì in un’inchiesta dei carabinieri del Nas, che l’accusavano, fra l’altro, di esercizio abusivo della professione medica e fisioterapica e mancata autorizzazione ad aprire il centro. «Ma non era colpa dei carabinieri, altri ce l’avevano con me», si difende Chierici. Per tutti resta «il mister», diventato famoso soprattutto per quelle creme miracolose che promettevano di accorciare i recuperi dagli infortuni. Un santone, quasi. Per un po’ il centro è stato chiuso, ma ora è tutto come prima: «Grazie all’avvocato Gabriele Sangiorgi, uno juventino perso. Abbiamo uno staff di fisioterapisti, medici e preparatori che io coordino.Siamo di nuovo sommersi dai calciatori». L’obiettivo è rimettersi in forma proprio in vista del ritiro: «Con il lavoro che si fa qui, poi la preparazione è una vacanza», lo spot di Chierici. S’inizia con le corse sotto i pini «al 70-80 per cento», poi gli allunghi, «fino alle nove».
Finito, ci si sposta in spiaggia, a metà mattinata: «Dove si fa un lavoro fondamentale per le caviglie, soprattutto per chi ha avuto microfratture». Idem in acqua, ma a giorni alterni: «Correndo fra le secche della bassa marea». Non manca il pallone: «Lui vuole migliorarsi pure lì, nei colpi di testa, per esempio dove già, come dire, non è messo male».
Deve contare, e parecchio, il cervello. Per fare queste cose, per arrampicarsi in cima. E per rimanerci. Aver piazzato la firma sul contratto non basta, almeno ad Amauri: «Non ho ancora fatto nulla, devo dimostrare chi sono, quanto valgo», è la colonna sonora del nuovo attaccante bianconero. Alla Juve, dice Chierici, il brasiliano ci ha sempre pensato, anche se col senno di poi la squadra della vita diventa sempre quella con la quale hai appena firmato. Di più, se un contratto milionario. «Non per Amauri - racconta il preparatore - che mi ripeteva sempre una cosa: “Voglio andare alla Juve, perché quella maglia la trovi in ogni angolo del mondo. Anche in Uganda c’è una maglietta bianconera con il numero dieci e il nome di Del Piero”. Ce l’ha fatta, e se lo merita». Appena messo l’autografo per la Juve, una della prime telefonate fu per il preparatore: «Perché lo prendevo sempre in giro, gli anni passati, chiedendogli quando avrebbe finalmente iniziato a giocare a calcio seriamente, finendola di tirare calci a una palla. Direi che ce riuscito». Anche se lui, non l’ammetterà mai.
Di certo, si presenterà al raduno tirato a lucido, troppo importante scattare con il piede giusto. Anche per prendersi la Nazionale di Marcello Lippi: «Per il passaporto non ci vorrà molto tempo», confida Mariano Grimaldi, uno dei suoi procuratori. Il sì all’azzurro, è scontato: «E chi rifiuterebbe la chiamata?», sorride Chierici. Adesso, però, da conquistare c’è solo la Juve, come disse alla presentazione: «Non ho mai vinto nulla e sono qui per questo». Fra entusiasmo e umiltà, ovviamente: «C’è l’opportunità di crescere, giocando con gente come Trezeguet, Del Piero e Iaquinta; ma già l’essere qui per me è una piccola vittoria, dopo essere arrivato in Italia da perfetto sconosciuto». Fra cinque giorni s’inizia, finalmente, ma stamattina la sveglia resta all’alba: c’è la corsa in pineta.
 

